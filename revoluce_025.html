<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="VII">
    <meta name="apple-mobile-web-app-capable" content="yes">
    <title>VII</title>
    <link rel="stylesheet" href="./style/style.min.css" media="screen" integrity="sha256-RoYVBsJ70MMae6Bu5wi05MLjXqtS2A84YTm/PLudUNM=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./revoluce_024.html">
    <link rel="next" href="./revoluce_026.html">
    <meta name="nb-order" content="21">
    <link rel="self" href="revoluce_025.html">
    <meta name="nb-identifier" content="binar-revoluce-23d4618">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="4124" data-nb-chars="26248">
    <nav role="doc-toc">
      <ul class="plain section">
        <li><a href="revoluce_006.html">PRVNÍ ČÁST Před</a></li>
        <li><a href="revoluce_008.html">I</a></li>
        <li><a href="revoluce_009.html">II</a></li>
        <li><a href="revoluce_010.html">III</a></li>
        <li><a href="revoluce_011.html">IV</a></li>
        <li><a href="revoluce_012.html">V</a></li>
        <li><a href="revoluce_013.html">VI</a></li>
        <li><a href="revoluce_014.html">VII</a></li>
        <li><a href="revoluce_015.html">VIII</a></li>
        <li><a href="revoluce_016.html">IX</a></li>
        <li><a href="revoluce_017.html">DRUHÁ ČÁST Po</a></li>
        <li><a href="revoluce_019.html">I</a></li>
        <li><a href="revoluce_020.html">II</a></li>
        <li><a href="revoluce_021.html">III</a></li>
        <li><a href="revoluce_022.html">IV</a></li>
        <li><a href="revoluce_023.html">V</a></li>
        <li><a href="revoluce_024.html">VI</a></li>
        <li><a href="revoluce_025.html">VII</a></li>
        <li><a href="revoluce_026.html">Epilog</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./revoluce_024.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="3"><span class="idea" data-nb-ref-number="1" id="idea1" data-nb-words="1" data-nb-chars="3">VII</span></h1>
        <section>
          <p class="chunk" data-nb-ref-number="2" data-nb-words="79" data-nb-chars="481"><span class="idea" data-nb-ref-number="2" id="idea2" data-nb-words="79" data-nb-chars="481">Jako bych trčel v&nbsp;promítačově kabině a&nbsp;čtvercovým okénkem sledoval záběry událostí, které následovaly, bez možnosti zasáhnout. Slyším jen hrkot promítačky, nic víc. Jsem nezúčastněný divák, ačkoli jsem to&nbsp;spískal a&nbsp;teď bych v&nbsp;tom měl udělat pořádek a&nbsp;dovést příběh ke&nbsp;zdárnému konci: oddělit dobro od&nbsp;zla&nbsp;– dobro odměnit alespoň vidinou šťastné budoucnosti a&nbsp;zlo poslat ke&nbsp;všem čertům… Jenže události se&nbsp;mi&nbsp;vyškubly z&nbsp;rukou a&nbsp;vyvádějí si&nbsp;po&nbsp;svém. Nechaly mne civět s&nbsp;hubou dokořán.</span></p>
        </section>
        <section>
          <p class="chunk" data-nb-ref-number="3" data-nb-words="6" data-nb-chars="34"><span class="idea" data-nb-ref-number="3" id="idea3" data-nb-words="6" data-nb-chars="34">1. noční krajina, letiště v&nbsp;polích</span></p>
          <p class="chunk" data-nb-ref-number="4" data-nb-words="172" data-nb-chars="1114"><span class="idea" data-nb-ref-number="4" id="idea4" data-nb-words="172" data-nb-chars="1114">Přilétají letadly, těžkými neforemnými monstry doprovázenými čipernými stíhačkami, svými ochránci, i&nbsp;když je&nbsp;nikdo neohrožuje. Dosedají na&nbsp;všechna letiště rozesetá po&nbsp;celé zemi. Kdosi je&nbsp;naviguje, zabezpečuje hladké přistání, mává praporky a&nbsp;ukazuje cestu. Kdo to&nbsp;je? Bachraté stroje dosedají na&nbsp;zem bez problémů a&nbsp;z&nbsp;jejich naditých bachorů se&nbsp;valí tanky, na&nbsp;hlavních děl a&nbsp;kulometů mají plátěné pytlíky, aby se&nbsp;jim tam nenaprášilo, aby jim tam nenapršelo. Kdyby potřebovaly okamžitě vystřelit, pytlík by&nbsp;jim v&nbsp;tom nebránil. Jenže škoda pytlíku, výstřel by&nbsp;ho&nbsp;roztrhal na&nbsp;maděru. Voják sundá pytlík a&nbsp;vystřelí jen tak do&nbsp;vzduchu, pro radost ze&nbsp;střílení. Já&nbsp;výstřel neslyším, vidím jenom záblesk a&nbsp;zpětný záškub zbraně. Po&nbsp;tancích se&nbsp;z&nbsp;létacích strojů hrnou nákladní automobily s&nbsp;čumáky podlouhlými, plně naložené vojáky v&nbsp;přilbách; samopaly svírají mezi koleny hlavněmi vzhůru, ve&nbsp;tvářích napětí, hlad a&nbsp;žízeň. Tváře i&nbsp;postavy mají stejné, jako by&nbsp;se&nbsp;vylíhli ze&nbsp;stejného vajíčka, jen ušima se&nbsp;liší: jejich velikostí, tvarem, vnitřním vinutím. Vědci dokázali, že&nbsp;na&nbsp;celém světě neexistují dvoje stejné vojenské uši.</span></p>
          <p class="chunk" data-nb-ref-number="5" data-nb-words="70" data-nb-chars="420"><span class="idea" data-nb-ref-number="5" id="idea5" data-nb-words="70" data-nb-chars="420">Letadla dosedají, rolují, zastavují se, otevírají rektální otvory a&nbsp;vyměšují další tanky a&nbsp;další a&nbsp;další a&nbsp;další, po&nbsp;nich obrněné transportéry, náklaďáky a&nbsp;terénní automobily s&nbsp;velícími důstojníky a&nbsp;jejich ordonancemi, rozlézají se&nbsp;po&nbsp;celé zemi, jako když se&nbsp;vylije kýbl se&nbsp;špinavou vodou na&nbsp;dvoreček, na&nbsp;dvorek, carárá… Taky od&nbsp;hranic se&nbsp;valí špinavá voda a&nbsp;potkává se&nbsp;se&nbsp;špínou z&nbsp;letadel, až&nbsp;je&nbsp;dvoreček plný po&nbsp;okraj.</span></p>
          <p class="chunk" data-nb-ref-number="6" data-nb-words="17" data-nb-chars="112"><span class="idea" data-nb-ref-number="6" id="idea6" data-nb-words="17" data-nb-chars="112">Neslyším výstřely, neslyším povely, pláč a&nbsp;skřípění zubů, neslyším nic, jenom hrkot promítačky. Je&nbsp;to&nbsp;němý film.</span></p>
        </section>
        <section>
          <p class="chunk" data-nb-ref-number="7" data-nb-words="5" data-nb-chars="26"><span class="idea" data-nb-ref-number="7" id="idea7" data-nb-words="5" data-nb-chars="26">2. před Lidovým domem, noc</span></p>
          <p class="chunk" data-nb-ref-number="8" data-nb-words="157" data-nb-chars="941"><span class="idea" data-nb-ref-number="8" id="idea8" data-nb-words="157" data-nb-chars="941">Z&nbsp;Lidového domu vybíhá Lid a&nbsp;upaluje do&nbsp;svých domovů. Stačili zaplatit útratu? Žádný z&nbsp;tanků a&nbsp;vojáků Lidu v&nbsp;úprku nebrání, vůbec si&nbsp;ho&nbsp;nevšímají. Jiří Dostál se&nbsp;rozhodl&nbsp;– přestože vypil jedno pivo se&nbsp;dvěma kořalkami a&nbsp;původně hodlal odejít pěšky&nbsp;–, že&nbsp;to&nbsp;riskne a&nbsp;odjede na&nbsp;skútru. V&nbsp;takovéto situaci přece nezanechá svůj úžasný bílý stroj před hospodou napospas cizím vojskům do&nbsp;rána. Tolik toho zas nevypil. Nasazuje si&nbsp;přilbu&nbsp;– taky mohl svézt některou z&nbsp;dívek, jenže všechny už&nbsp;se&nbsp;rozprchly do&nbsp;svého domova&nbsp;– startuje… Vtom rozpřáhne ruce jakoby stižen prudkou bezradností, kácí se&nbsp;pozpátku na&nbsp;zem, je&nbsp;prostřílen od&nbsp;podbřišku přes břicho, hruď, krk až&nbsp;po&nbsp;hlavu. Při téhle bouračce jej laminátová přilba neochrání. Krve není mnoho, vsákla se&nbsp;do&nbsp;oděvu. Zpoza rohu přiskotačí dva rozverní vojáci, odvalí Jiřího Dostála stranou, nasednou na&nbsp;jeho skútr a&nbsp;beze světel odjíždějí noční ulicí. Zakymácejí se&nbsp;a&nbsp;zmizí ve&nbsp;tmě. Žádný třesk neslyším.</span></p>
        </section>
        <section>
          <p class="chunk" data-nb-ref-number="9" data-nb-words="4" data-nb-chars="23"><span class="idea" data-nb-ref-number="9" id="idea9" data-nb-words="4" data-nb-chars="23">3. Lidový dům, interiér</span></p>
          <p class="chunk" data-nb-ref-number="10" data-nb-words="38" data-nb-chars="236"><span class="idea" data-nb-ref-number="10" id="idea10" data-nb-words="38" data-nb-chars="236">Lidový dům je&nbsp;plný cizích vojáků. Zasmušilý Bernardýn roznáší pivo a&nbsp;kořalku beze známek radosti. Nezavrtí ocasem ani se&nbsp;neusměje. Má&nbsp;tu&nbsp;spoustu hostí, měl by&nbsp;se&nbsp;radovat, ale neraduje se. Tak zasmušilého Bernardýna jsme tu&nbsp;ještě neměli.</span></p>
          <p class="chunk" data-nb-ref-number="11" data-nb-words="92" data-nb-chars="578"><span class="idea" data-nb-ref-number="11" id="idea11" data-nb-words="92" data-nb-chars="578">Do&nbsp;lokálu vstoupí cizí důstojník s&nbsp;obnaženou pistolí v&nbsp;ruce. Mává zbraní zběsile, otevírá a&nbsp;zavírá ústa, pěna mu&nbsp;z&nbsp;nich stříká. Vojáci chvatně vstávají, vestoje dopíjejí, opouštějí lokál se&nbsp;samopaly v&nbsp;ponosu. Bernardýn má&nbsp;v&nbsp;očích strach. V&nbsp;obavách sleduje důstojníkovu pistoli. Důstojník ji&nbsp;zastrčí do&nbsp;pouzdra a&nbsp;věnuje Bernardýnovi konejšivý úsměv. Dostane se&nbsp;mu&nbsp;piva natočeného vrchovatě a&nbsp;k&nbsp;tomu vodky z&nbsp;Finska plná sklenice od&nbsp;hořčice. Důstojník uznale poplácá Bernardýna po&nbsp;zádech, pohladí ho&nbsp;po&nbsp;hlavičce, podrbe za&nbsp;ušima a&nbsp;odejde bez placení. Bernardýn za&nbsp;ním hledí a&nbsp;vrtí.</span></p>
        </section>
        <section>
          <p class="chunk" data-nb-ref-number="12" data-nb-words="5" data-nb-chars="29"><span class="idea" data-nb-ref-number="12" id="idea12" data-nb-words="5" data-nb-chars="29">4. Letiště Václava Havla, den</span></p>
          <p class="chunk" data-nb-ref-number="13" data-nb-words="136" data-nb-chars="952"><span class="idea" data-nb-ref-number="13" id="idea13" data-nb-words="136" data-nb-chars="952">Na&nbsp;Letišti Václava Havla přistává dopravní letadlo s&nbsp;výsostnými znaky Svazu euroasijských demokratických republik. Jako by&nbsp;právě dorazila dlouho očekávaná státnická návštěva. Kde tedy vězí čestná stráž? Ani Hudba Hradní stráže s&nbsp;instrumenty ke&nbsp;startu připravenými tu&nbsp;není. Jsou tady kamery rozmanitých společností, fotografové a&nbsp;reportéři světových i&nbsp;místních agentur a&nbsp;sdělovacích prostředků. Na&nbsp;cestující čeká černý automobil Čajka s&nbsp;neprůstřelnými skly. Je&nbsp;velice dlouhý, na&nbsp;osmi kolech, jako kdyby přiletěl samotný boss, kmotr ze&nbsp;všech kmotrů nejkmotrovatější, Sanchéz Chilli, majitel bordelů a&nbsp;heren na&nbsp;Sešlých ostrovech rozkoše. Po&nbsp;schůdcích zvolna sestupují čtyři maršálové lemovaní zlatem, s&nbsp;širokánskými červenými lampasy na&nbsp;nohavicích, s&nbsp;řády a&nbsp;vyznamenáními na&nbsp;prsou i&nbsp;na zádech, každý podpírán svou vlastní letuškou k&nbsp;podpírání, co&nbsp;krok to&nbsp;schodek. Jako bychom slyšeli cinkání medailí, co&nbsp;schodek to&nbsp;cink. Slyšíme však jen hrkot promítačky.</span></p>
          <p class="chunk" data-nb-ref-number="14" data-nb-words="38" data-nb-chars="257"><span class="idea" data-nb-ref-number="14" id="idea14" data-nb-words="38" data-nb-chars="257">Poslední, bez řádů a&nbsp;vyznamenání, bez letušky k&nbsp;podpírání, sám, poněkud pohublý, v&nbsp;bílém obleku, s&nbsp;pěšinkou v&nbsp;napomádovaných vlasech, vyžehlený a&nbsp;navoněný, s&nbsp;širokánským úsměvem objevuje se&nbsp;na&nbsp;schůdkách: Petr Luďkovič Semlela, tribun Lidu. Konečně zas doma!</span></p>
        </section>
        <section>
          <p class="chunk" data-nb-ref-number="15" data-nb-words="5" data-nb-chars="34"><span class="idea" data-nb-ref-number="15" id="idea15" data-nb-words="5" data-nb-chars="34">5. veřejnoprávní rozhlas, studio 7</span></p>
          <p class="chunk" data-nb-ref-number="16" data-nb-words="72" data-nb-chars="422"><span class="idea" data-nb-ref-number="16" id="idea16" data-nb-words="72" data-nb-chars="422">Motýl babočka vletěl otevřeným oknem do&nbsp;studia 7. Poletuje nad zeleným stolem s&nbsp;mikrofony, nad židlemi, nad mužem v&nbsp;košili&nbsp;– je&nbsp;to&nbsp;Osvald Ostrý&nbsp;–, jako by&nbsp;cosi hledal, a&nbsp;sám nevěděl co. Nic nenašel, vrací se&nbsp;zpátky, jenže zvolil špatnou cestu, zavřené okenní křídlo. Zmítá se&nbsp;na&nbsp;skle, nemůže uvěřit vlastním smyslům. Jak je&nbsp;možné, že&nbsp;vidí stromy, trávu s&nbsp;kytkami, a&nbsp;nemůže zpátky, domů. Tristní situace, nikdo mu&nbsp;nepomůže…</span></p>
          <p class="chunk" data-nb-ref-number="17" data-nb-words="118" data-nb-chars="783"><span class="idea" data-nb-ref-number="17" id="idea17" data-nb-words="118" data-nb-chars="783">Okna vedou do&nbsp;parku, měl by&nbsp;sem doléhat zpěv ptactva z&nbsp;parku, ale nedoléhá. Vrčení promítacího stroje všechno přehluší. Čtecí brýle má&nbsp;redaktor Ostrý na&nbsp;špičce nosu, nespí, je&nbsp;živý ažaž, má&nbsp;před sebou několik listů papíru popsaných vlastní rukou. Nad mikrofonem svítí červená. V&nbsp;akci jsme Osvalda Ostrého dosud nezastihli, až&nbsp;teď. Vypjatá situace. Otevírá ústa, prudce gestikuluje, občas se&nbsp;dopustí čehosi neslýchaného, zcela neprofesionálního, v&nbsp;rozhlase nepřípustného: uhodí pěstí do&nbsp;stolu. Mikrofony se&nbsp;polekají a&nbsp;povyskočí. Redaktor je&nbsp;vzrušen. Domluví, odloží papíry, červené světlo zhasne. Z&nbsp;režie za&nbsp;skleněnou stěnou na&nbsp;něj mává Vlasta Revoluce. Vráží do&nbsp;studia a&nbsp;ukazuje zvukaři, aby zapjal mikrofon, aby mohla v&nbsp;těchto vypjatých okamžicích promluvit k&nbsp;Lidu, k&nbsp;celému národu.</span></p>
          <p class="chunk" data-nb-ref-number="18" data-nb-words="45" data-nb-chars="264"><span class="idea" data-nb-ref-number="18" id="idea18" data-nb-words="45" data-nb-chars="264">Babočka to&nbsp;bere s&nbsp;rozběhem. Od&nbsp;protější zdi vystartuje, letí přímočarým letem jak z&nbsp;praku vystřelený, naráží hlavou do&nbsp;skleněné tabule, proráží ji, sklo se&nbsp;tříští… Motýl je&nbsp;na&nbsp;druhé straně, už&nbsp;je&nbsp;v&nbsp;parku, už&nbsp;je&nbsp;doma. Jen tak lehce, plápolavě poletuje mezi kytkami.</span></p>
        </section>
        <section>
          <p class="chunk" data-nb-ref-number="19" data-nb-words="4" data-nb-chars="24"><span class="idea" data-nb-ref-number="19" id="idea19" data-nb-words="4" data-nb-chars="24">6. před budovou rozhlasu</span></p>
          <p class="chunk" data-nb-ref-number="20" data-nb-words="36" data-nb-chars="249"><span class="idea" data-nb-ref-number="20" id="idea20" data-nb-words="36" data-nb-chars="249">Ulice je&nbsp;prázdná, nikde žádná auta, žádní lidé, jenom poplašená sojka prolétá houpavým, těžkopádným letem pustou městskou ulicí, otevírá vzrušeně zobák, patrně vykřikuje sojčí varování, aby si&nbsp;všechna zvířátka ve&nbsp;městě dala pozor, blíží se&nbsp;nepřítel.</span></p>
          <p class="chunk" data-nb-ref-number="21" data-nb-words="98" data-nb-chars="650"><span class="idea" data-nb-ref-number="21" id="idea21" data-nb-words="98" data-nb-chars="650">Před rozhlasem zastavuje obrněný transportér, zablokuje ulici; vyskáčou z&nbsp;něj samopalníci pomalovaní válečnými barvami&nbsp;– je&nbsp;jich dvanáct&nbsp;– v&nbsp;maskáčích, s&nbsp;přilbami, dychtiví boje. Když ne&nbsp;boje, alespoň události, při níž by&nbsp;si&nbsp;mohli protáhnout údy ztuhlé věčným vysedáváním v&nbsp;obrněných transportérech. Stoupnou si&nbsp;ke&nbsp;vchodu do&nbsp;budovy rozhlasu, šest napravo, šest nalevo, zbraně připravené k&nbsp;palbě. Vzápětí je&nbsp;tu&nbsp;dlouhatánská čajka, s&nbsp;níž jsme se&nbsp;seznámili na&nbsp;letišti. Vystoupí z&nbsp;ní Petr Semlela a&nbsp;čtyři vojáci, podobní vojákům z&nbsp;transportéru, zřejmě se&nbsp;vylíhli ve&nbsp;stejné líhni ze&nbsp;stejného vejce, rovněž připraveni použít zbraně, kalašnikovy, co&nbsp;jiného.</span></p>
          <p class="chunk" data-nb-ref-number="22" data-nb-words="32" data-nb-chars="190"><span class="idea" data-nb-ref-number="22" id="idea22" data-nb-words="32" data-nb-chars="190">Jeden z&nbsp;doprovodných vojáků přiloží samopal k&nbsp;líci, jako by&nbsp;to&nbsp;byla dvojka nebo kozlice či&nbsp;puška ostřelovače. Chvilku míří, záškub, sojka s&nbsp;roztaženými křídly a&nbsp;kulkou v&nbsp;těle padá na&nbsp;dlažbu.</span></p>
        </section>
        <section>
          <p class="chunk" data-nb-ref-number="23" data-nb-words="4" data-nb-chars="25"><span class="idea" data-nb-ref-number="23" id="idea23" data-nb-words="4" data-nb-chars="25">7. uvnitř budovy rozhlasu</span></p>
          <p class="chunk" data-nb-ref-number="24" data-nb-words="116" data-nb-chars="724"><span class="idea" data-nb-ref-number="24" id="idea24" data-nb-words="116" data-nb-chars="724">Petr Semlela s&nbsp;doprovodem vchází do&nbsp;budovy rozhlasu. Vyděšený vrátný se&nbsp;schovává za&nbsp;recepčním pultem, choulí se&nbsp;v&nbsp;koutku, ani nedutá. Semlela s&nbsp;ozbrojenou suitou nastoupí do&nbsp;páternosteru. Pět mužů se&nbsp;mačká v&nbsp;malém prostoru jako přerostlé okurky nakládačky v&nbsp;půllitrové zavařovací láhvi. Zcela vyčerpaný výtah nemůže dál, mezi patry mu&nbsp;dojde dech, zastavuje na&nbsp;nejnevhodnějším místě. Jeden voják se&nbsp;s&nbsp;obtížemi vyškrábe úzkou skulinou vzhůru na&nbsp;chodbu, za&nbsp;ním druhý, už&nbsp;s&nbsp;jeho pomocí. První se&nbsp;zbraní připravenou ke&nbsp;střelbě hlídá, druhý tahá Semlelu za&nbsp;ruce, třetí a&nbsp;čtvrtý ho&nbsp;tlačí za&nbsp;zadek vzhůru. Pomáhají, jak se&nbsp;dá, aby se&nbsp;dostal z&nbsp;uvíznutí. Konečně jsou všichni na&nbsp;chodbě v&nbsp;nejvyšším patře, v&nbsp;patře generálního ředitele.</span></p>
          <p class="chunk" data-nb-ref-number="25" data-nb-words="80" data-nb-chars="496"><span class="idea" data-nb-ref-number="25" id="idea25" data-nb-words="80" data-nb-chars="496">První dva vtrhnou do&nbsp;ředitelovy pracovny, odstrčí sekretářky, které se&nbsp;jim pletou do&nbsp;cesty, popadnou Metoděje Klepetu za&nbsp;ruce, zkroutí mu&nbsp;je&nbsp;za&nbsp;zády. A&nbsp;už je&nbsp;tu&nbsp;Petr Semlela se&nbsp;zbytkem doprovodu. Pokyne vojákům, aby Klepetu pustili, podá mu&nbsp;ruku jako příteli, Klepeta se&nbsp;po&nbsp;pás klaní jako mužik carovi, slabounce se&nbsp;usmívá, dává pokyny sekretářkám, aby nalily. Sekretářky nalévají kořalku, také vojákům i&nbsp;sobě. Všichni mají nalito, navzájem si&nbsp;přiťukávají a&nbsp;vypijí na&nbsp;jeden ráz jako carská garda.</span></p>
          <p class="chunk" data-nb-ref-number="26" data-nb-words="119" data-nb-chars="774"><span class="idea" data-nb-ref-number="26" id="idea26" data-nb-words="119" data-nb-chars="774">S&nbsp;generálním ředitelem Metodějem Klepetou v&nbsp;čele kráčejí Petr Semlela a&nbsp;jeho vojenský doprovod rozhlasovými chodbami a&nbsp;schodišti ke&nbsp;studiu sedm. Přede dveřmi s&nbsp;nápisem „STUDIO&nbsp;7“ se&nbsp;průvod zastaví. Vojáci vtrhnou dovnitř způsobem odkoukaným z&nbsp;akčních filmů, úderem pěstí srazí k&nbsp;zemi zvukaře. Ocitli se&nbsp;v&nbsp;režii, od&nbsp;vlastního studia odděleni prosklenou stěnou za&nbsp;ovládacími pulty. U&nbsp;zeleného stolku s&nbsp;mikrofony sedí Osvald Ostrý a&nbsp;Vlasta Revoluce. Vedou vzrušený rozhovor. Červené světlo nad mikrofony signalizuje, že&nbsp;jsou „na vzduchu“. Neslyšíme, co&nbsp;říkají, příchozí zřejmě slyší, a&nbsp;nedělá jim to&nbsp;žádnou radost. Vojáci spustí palbu. Sklo se&nbsp;tříští, červená stále svítí, Vlasta se&nbsp;kácí k&nbsp;zemi zasažena dávkou do&nbsp;hrudi. Bílá blůza zčervená. Ostrý zalehl pod stolek na&nbsp;podlahu.</span></p>
          <p class="chunk" data-nb-ref-number="27" data-nb-words="41" data-nb-chars="245"><span class="idea" data-nb-ref-number="27" id="idea27" data-nb-words="41" data-nb-chars="245">Vojáci proskočí rozbitým oknem, zvednou Ostrého z&nbsp;podlahy a&nbsp;postaví ho&nbsp;na&nbsp;nohy. Teď tu&nbsp;stojí proti sobě dva pionýři z&nbsp;pionýrského tábora v&nbsp;Zálužném nad Moravicí. Kdo že&nbsp;to&nbsp;komu strčil přejetou žábu do&nbsp;boty? Ostrý Semlelovi, nebo Semlela Ostrému?</span></p>
          <p class="chunk" data-nb-ref-number="28" data-nb-words="80" data-nb-chars="521"><span class="idea" data-nb-ref-number="28" id="idea28" data-nb-words="80" data-nb-chars="521">Osvald Ostrý v&nbsp;gestu smíření vztáhne k&nbsp;Semlelovi pravici. Vztažená paže však nemusí být pochopena jako gesto smíření, třeba mají gesta v&nbsp;cizí zemi jiné významy… Voják se&nbsp;zvláštním výcvikem pro boj v&nbsp;týlu nepřítele je&nbsp;dokonalý nástroj. Nemá čas promýšlet své činy dopředu, jeho reakce jsou bleskurychlé, přemýšlí až&nbsp;potom, pokud vůbec přemýšlí. Když spatřil vztaženou paži, mačká spoušť a&nbsp;redaktor Osvald Ostrý padá do&nbsp;roztříštěného skla ve&nbsp;studiu sedm vedle Vlasty Revoluce.&nbsp;– Přišedší odcházejí, dveře nechávají dokořán.</span></p>
          <p class="chunk" data-nb-ref-number="29" data-nb-words="42" data-nb-chars="273"><span class="idea" data-nb-ref-number="29" id="idea29" data-nb-words="42" data-nb-chars="273">Otevřeným oknem přilétá z&nbsp;parku babočka, poletuje třepotavě nad tou spouští, hledá cosi užitečného, co&nbsp;by&nbsp;jí&nbsp;mohlo být ku&nbsp;prospěchu. A&nbsp;když nic nenalézá, prolétne otevřenými dveřmi za&nbsp;studia sedm do&nbsp;chodby, bloumá budovou rozhlasu, chodbami a&nbsp;schodišti, živou duši nepotká.</span></p>
        </section>
        <section>
          <p class="chunk" data-nb-ref-number="30" data-nb-words="4" data-nb-chars="24"><span class="idea" data-nb-ref-number="30" id="idea30" data-nb-words="4" data-nb-chars="24">8. před budovou rozhlasu</span></p>
          <p class="chunk" data-nb-ref-number="31" data-nb-words="74" data-nb-chars="494"><span class="idea" data-nb-ref-number="31" id="idea31" data-nb-words="74" data-nb-chars="494">Ulicí se&nbsp;žene Květoslav Skokan s&nbsp;naditou aktovkou. Jediný chodec v&nbsp;pusté ulici. Míjí obrněný transportér i&nbsp;dlouhou čajku, míří do&nbsp;rozhlasu. Cestu mu&nbsp;přehradí cizí vojáci hlídkující u&nbsp;vchodu. Skokan se&nbsp;domáhá vstupu, mává novinářským průkazem, bláhový člověk. Vojáci jsou neúprosní, Skokan je&nbsp;vytrvalý. Pokouší se&nbsp;vojáky odstrčit. Přece ho&nbsp;nezastřelí kvůli tomu, že&nbsp;chce do&nbsp;rádia… Z&nbsp;hlavní samopalů vyskakují drobné plamínky, Skokan padá na&nbsp;dlažbu. Vojáci vyprazdňují zásobníky do&nbsp;ležícího těla.</span></p>
          <p class="chunk" data-nb-ref-number="32" data-nb-words="66" data-nb-chars="467"><span class="idea" data-nb-ref-number="32" id="idea32" data-nb-words="66" data-nb-chars="467">Z&nbsp;budovy vychází Petr Semlela doprovázený čtyřmi vojáky. Loučí se&nbsp;s&nbsp;mužem v&nbsp;pečlivě vyžehlené košili, s&nbsp;perleťovými knoflíčky v&nbsp;manžetách, s&nbsp;generálním ředitelem veřejnoprávního rozhlasu Metodějem Klepetou; úsměvy, stisky rukou. Překračuje Skokanovu mrtvolu a&nbsp;nasedá do&nbsp;rozměrné čajky s&nbsp;vojáky, kteří ho&nbsp;doprovázejí a&nbsp;chrání. Čajka odjíždí, Klepeta mává, mává, mává… Vojáci, kteří hlídkovali před budovou, naskáčou do&nbsp;obrněného transportéru a&nbsp;ujíždějí čajce v&nbsp;patách.</span></p>
          <p class="chunk" data-nb-ref-number="33" data-nb-words="26" data-nb-chars="187"><span class="idea" data-nb-ref-number="33" id="idea33" data-nb-words="26" data-nb-chars="187">Rozčilená sojka se&nbsp;vrací. Letí těžkopádně, sotva dechu popadá, v&nbsp;zobáčku si&nbsp;nese lup: blýskavou medaili na&nbsp;červené stuze, Zlatou hvězdu Hrdiny Svazu euroasijských demokratických republik.</span></p>
        </section>
        <section>
          <p class="chunk" data-nb-ref-number="34" data-nb-words="3" data-nb-chars="17"><span class="idea" data-nb-ref-number="34" id="idea34" data-nb-words="3" data-nb-chars="17">9. Hrad, exteriér</span></p>
          <p class="chunk" data-nb-ref-number="35" data-nb-words="130" data-nb-chars="897"><span class="idea" data-nb-ref-number="35" id="idea35" data-nb-words="130" data-nb-chars="897">Ke&nbsp;Hradu se&nbsp;sjíždějí obrněné transportéry, tanky a&nbsp;další bojová vozidla cizí armády. Pomalu, nesmlouvavě vjíždějí dovnitř všemi branami. Hradní stráž v&nbsp;chlupatých čepicích, s&nbsp;chromovanými puškami u&nbsp;nohy stojí hrdě a&nbsp;nehnutě na&nbsp;svých místech, hledí kupředu do&nbsp;neurčita, dění kolem sebe nevnímá. Připomíná muzeální vycpaniny v&nbsp;uniformách. Bojová vozidla jsou na&nbsp;nádvořích, zaplnila všechny venkovní prostory Hradu, jenom na&nbsp;třetím nádvoří poblíž sochy svatého Jiříka s&nbsp;dráčkem je&nbsp;čtverec volného prostoru. Zrovna tam se&nbsp;snáší a&nbsp;dosedá vojenská helikoptéra s&nbsp;výsostnými znaky Svazu euro­asijských demokratických republik. Neobratně, v&nbsp;předklonu z&nbsp;ní lezou čtyři tlustí zlatí maršálové plní metálů, s&nbsp;širokými červenými lampasy na&nbsp;kalhotách, přidržují si&nbsp;ozlacené čepice, aby jim je&nbsp;vítr nesebral. Doprovázeni smečkou samopalníků míří do&nbsp;královského paláce. Za&nbsp;nimi chvátá Petr Semlela v&nbsp;bílém obleku.</span></p>
        </section>
        <section>
          <p class="chunk" data-nb-ref-number="36" data-nb-words="5" data-nb-chars="40"><span class="idea" data-nb-ref-number="36" id="idea36" data-nb-words="5" data-nb-chars="40">10.&nbsp;Hrad, interiéry, pracovna prezidenta</span></p>
          <p class="chunk" data-nb-ref-number="37" data-nb-words="87" data-nb-chars="595"><span class="idea" data-nb-ref-number="37" id="idea37" data-nb-words="87" data-nb-chars="595">Ocitáme se&nbsp;v&nbsp;pracovně prezidenta republiky. Je&nbsp;tu&nbsp;státní znak, v&nbsp;rohu místnosti dva prapory: státní a&nbsp;prapor revoluce, umně na­aranžované, aby revoluce trochu, ale ne&nbsp;přespříliš, překrývala stát. V&nbsp;pracovně visí také dobře viditelný portrét paní Alžběty Beránkové, rozené Podivínské, barevný, v&nbsp;širokém zlaceném rámu. V&nbsp;pozadí regál s&nbsp;knihami: <em>Ottův slovník naučný</em> kompletní i&nbsp;s&nbsp;dodatky, Brehmův <em>Život zvířat</em>_,_ _Zápisky z&nbsp;cest_ Václava Klause zabírají celou jednu polici, v&nbsp;koutku se&nbsp;krčí _Babička_ Boženy Němcové s&nbsp;Kašparovými ilustracemi. Vše pečlivě uspořádáno pečlivou rukou Nykla Nyklíčka.</span></p>
          <p class="chunk" data-nb-ref-number="38" data-nb-words="40" data-nb-chars="236"><span class="idea" data-nb-ref-number="38" id="idea38" data-nb-words="40" data-nb-chars="236">Dušánek sedí za&nbsp;stolem s&nbsp;hlavou v&nbsp;dlaních, lokty opřené o&nbsp;stolní desku, na&nbsp;níž jsou nakupena lejstra jedno přes druhé&nbsp;– nevyřízená prezidentská pošta. Chybí tu&nbsp;čiperný úředník, jenž by&nbsp;dal všechno do&nbsp;pořádku. Kam se&nbsp;poděl Nykl Nyklíček?</span></p>
          <p class="chunk" data-nb-ref-number="39" data-nb-words="38" data-nb-chars="238"><span class="idea" data-nb-ref-number="39" id="idea39" data-nb-words="38" data-nb-chars="238">Dveře se&nbsp;rozletí, dovnitř vtrhnou samopalníci způsobem, jaký jsme už&nbsp;viděli v&nbsp;rozhlase, jinak vstoupit nedovedou; zdá se, že&nbsp;i&nbsp;domů, když mají po&nbsp;práci, ke&nbsp;svým manželkám a&nbsp;dětem, takto přicházejí. Za&nbsp;vojáky vejdou čtyři tlustí maršálové.</span></p>
          <p class="chunk" data-nb-ref-number="40" data-nb-words="46" data-nb-chars="271"><span class="idea" data-nb-ref-number="40" id="idea40" data-nb-words="46" data-nb-chars="271">Dušánek zvedne hlavu, spatří maršály, vyskočí ze&nbsp;židle a&nbsp;zlomí se&nbsp;v&nbsp;pase do&nbsp;pravého úhlu. Ale není to&nbsp;poklona vetřelcům. Obličej mu&nbsp;zkřivila bolest, ruplo mu&nbsp;v&nbsp;zádech. Pokouší se&nbsp;zaujmout důstojný postoj, jenomže to&nbsp;nejde. V&nbsp;kříži mu&nbsp;ruplo natolik, že&nbsp;se&nbsp;nemůže narovnat.</span></p>
          <p class="chunk" data-nb-ref-number="41" data-nb-words="54" data-nb-chars="361"><span class="idea" data-nb-ref-number="41" id="idea41" data-nb-words="54" data-nb-chars="361">Nejtlustší maršál vytáhne zpod medailí na&nbsp;prsou lejstro a&nbsp;čte z&nbsp;něj cosi pravoúhlému Dušánkovi. Ostatní mlčí, ozbrojenci míří na&nbsp;Dušánka, jako by&nbsp;neměli nic jiného na&nbsp;práci. Žádný nevystřelí, zřejmě to&nbsp;mají zakázáno. Maršál dočetl a&nbsp;schoval papír pod medaile. Sehnutý Dušánek v&nbsp;doprovodu maršálů a&nbsp;vojska opouští prezidentskou pracovnu. Dveře zůstávají dokořán.</span></p>
          <p class="chunk" data-nb-ref-number="42" data-nb-words="105" data-nb-chars="660"><span class="idea" data-nb-ref-number="42" id="idea42" data-nb-words="105" data-nb-chars="660">V&nbsp;pracovně je&nbsp;pusto. Lehounký průvan vane ode dveří k&nbsp;oknu. Nebo naopak? Pohrává si&nbsp;s&nbsp;opuštěnými prapory. Přivál sem také mouchu masařku. Přiletěla zvenku otevřeným oknem, přistála na&nbsp;psacím stole, jako by&nbsp;tu&nbsp;v&nbsp;rozházených papírech mohla najít něco k&nbsp;snědku. Nic jedlého tam není, znechucená vzlétne a&nbsp;namíří si&nbsp;to&nbsp;k&nbsp;portrétu prezidentovy matky. Usadí se&nbsp;paní Beránkové na&nbsp;špičce nosu, chvatnými pohyby předních nožiček si&nbsp;vyčistí sosák, jako by&nbsp;v&nbsp;průvanu chytila rýmu. Hned zase vzlétne, neposeda, a&nbsp;na nose matky pana prezidenta zanechá nepatrnou skvrnku, kterou už&nbsp;nikdo neodstraní. Jako by&nbsp;ji&nbsp;vyděsilo, co&nbsp;spáchala, nabírá rychlost a&nbsp;prchá otevřeným oknem.</span></p>
          <p class="chunk" data-nb-ref-number="43" data-nb-words="19" data-nb-chars="126"><span class="idea" data-nb-ref-number="43" id="idea43" data-nb-words="19" data-nb-chars="126">Když se&nbsp;vrátíme zpátky, jsou dveře zavřené. Do&nbsp;prezidentovy pracovny zrovna vstoupili dva muži: Petr Semlela a… Nykl Nyklíček!</span></p>
          <p class="chunk" data-nb-ref-number="44" data-nb-words="46" data-nb-chars="292"><span class="idea" data-nb-ref-number="44" id="idea44" data-nb-words="46" data-nb-chars="292">Nykl Nyklíček s&nbsp;úslužným úsměvem na&nbsp;baculaté tváři ukazuje Petru Semlelovi, jak se&nbsp;správně usedá na&nbsp;prezidentskou židli za&nbsp;prezidentský stůl. Pak hbitě přiskakuje k&nbsp;portrétu paní Beránkové, chce obraz vyhodit oknem, ale nevyhodí, pod oknem je&nbsp;tank. Postaví ho&nbsp;tedy pod okno, obličejem ke&nbsp;zdi.</span></p>
          <p class="chunk" data-nb-ref-number="45" data-nb-words="55" data-nb-chars="355"><span class="idea" data-nb-ref-number="45" id="idea45" data-nb-words="55" data-nb-chars="355">Petr Semlela usedá podle Nyklíčkova návodu do&nbsp;prezidentské židle, rozhlíží se&nbsp;vítězoslavně po&nbsp;místnosti a&nbsp;pohled mu&nbsp;spočine na&nbsp;dvou praporech. Vstane, popadne prapor revoluce a&nbsp;vyhodí ho&nbsp;oknem na&nbsp;hlídkující tank. Schytá to&nbsp;tankista vykukující poklopem ze&nbsp;střelecké věže. Nemá naštěstí prst na&nbsp;spoušti. Zjistí, že&nbsp;je&nbsp;to&nbsp;jenom prapor a&nbsp;zhnuseně si&nbsp;odplivne.</span></p>
          <p class="chunk" data-nb-ref-number="46" data-nb-words="24" data-nb-chars="155"><span class="idea" data-nb-ref-number="46" id="idea46" data-nb-words="24" data-nb-chars="155">Semlela za&nbsp;prezidentským stolem odsouvá papíry, které Dušánek nestačil vyřídit. Papíry padají na&nbsp;podlahu, Nykl Nyklíček je&nbsp;sbírá a&nbsp;hází do&nbsp;koše na&nbsp;odpadky.</span></p>
        </section>
        <section>
          <p class="chunk" data-nb-ref-number="47" data-nb-words="5" data-nb-chars="33"><span class="idea" data-nb-ref-number="47" id="idea47" data-nb-words="5" data-nb-chars="33">11. silnice, volná krajina, svítá</span></p>
          <p class="chunk" data-nb-ref-number="48" data-nb-words="120" data-nb-chars="752"><span class="idea" data-nb-ref-number="48" id="idea48" data-nb-words="120" data-nb-chars="752">Po&nbsp;úzké silničce mezi poli se&nbsp;řítí motocykl. Mohla by&nbsp;to&nbsp;být motorka Hradní stráže BMW&nbsp;R&nbsp;1200&nbsp;RT, jenže v&nbsp;ranním šírání a&nbsp;na takovou dálku to&nbsp;s&nbsp;jistotou nepoznáme. Vycházející slunce za&nbsp;zády jezdce nás oslní. Motorku pronásledují temná armádní vozidla, vidíme záblesky výstřelů namířených na&nbsp;motocykl. Vzdálenost mezi pronásledovateli a&nbsp;pronásledovaným se&nbsp;zvětšuje, motocykl nás míjí závratnou rychlostí. Stačili jsme jenom zahlédnout, že&nbsp;na&nbsp;něm sedí tři lidé, jejich obrysy: na&nbsp;nádrži dítě, stroj řídí muž a&nbsp;za ním žena, drží se&nbsp;ho&nbsp;v&nbsp;pase, vlasy jí&nbsp;vlají ve&nbsp;větru. Záblesky výstřelů se&nbsp;ztrácejí v&nbsp;dálce, jsou už&nbsp;neškodné. Motorka mizí za&nbsp;obzorem, pronásledovatelé v&nbsp;armádních vozidlech zastavují, na&nbsp;příhodném místě otáčejí a&nbsp;zvolna se&nbsp;vracejí zpátky.</span></p>
        </section>
        <section>
          <p class="chunk" data-nb-ref-number="49" data-nb-words="6" data-nb-chars="36"><span class="idea" data-nb-ref-number="49" id="idea49" data-nb-words="6" data-nb-chars="36">12. věznice s&nbsp;ostrahou, oddělení&nbsp;OOO</span></p>
          <p class="chunk" data-nb-ref-number="50" data-nb-words="74" data-nb-chars="447"><span class="idea" data-nb-ref-number="50" id="idea50" data-nb-words="74" data-nb-chars="447">Na&nbsp;oddělení&nbsp;OOO jsou jenom dvě kobky, každá pro jednoho k&nbsp;smrti odsouzeného vězně. Tři stěny zděné a&nbsp;bez oken, čtvrtou, čelní stěnu tvoří železná mříž od&nbsp;podlahy ke&nbsp;stropu. Prostor před mříží je&nbsp;jakousi předsíní, hlídárnou, ve&nbsp;které sedí za&nbsp;stolkem hlídací Béďa a&nbsp;hlídá. Skrz mříže vidí do&nbsp;obou kobek současně. Vězni na&nbsp;sebe vidět nemohou, dělí je&nbsp;zeď. Nelze rozeznat, jsou-li kobky obsazeny. Z&nbsp;výrazu hlídacího Bédi nelze vyčíst žádnou informaci.</span></p>
          <p class="chunk" data-nb-ref-number="51" data-nb-words="75" data-nb-chars="488"><span class="idea" data-nb-ref-number="51" id="idea51" data-nb-words="75" data-nb-chars="488">Do&nbsp;hlídárny přichází pan Dostálek v&nbsp;černém obleku, s&nbsp;cylindrem na&nbsp;hlavě, na&nbsp;rukou černé nitěné rukavice, doprovázen čtyřmi pacholíky. Jsou oblečeni do&nbsp;pracovního: černé punčocháče, nazí do&nbsp;půl těla, škorně se&nbsp;zvednutou špičkou, rudé kápě na&nbsp;hlavách. Hlídací Béďa povstal, salutuje, odemyká kobku vpravo. Pacholíci vstoupí dovnitř, z&nbsp;postele tahají vzpouzejícího se&nbsp;muže v&nbsp;červeně a&nbsp;bíle příčně pruhovaném pyžamu. Moc se&nbsp;s&nbsp;ním nepárají, vyvlečou ho&nbsp;jako králíka z&nbsp;králíkárny. Je&nbsp;to&nbsp;Pštros.</span></p>
          <p class="chunk" data-nb-ref-number="52" data-nb-words="65" data-nb-chars="411"><span class="idea" data-nb-ref-number="52" id="idea52" data-nb-words="65" data-nb-chars="411">Ve&nbsp;vedlejší kobce, oblečený ve&nbsp;stejném pyžamu, přebývá Dušánek. Nalepil se&nbsp;na&nbsp;mříž, jako by&nbsp;se&nbsp;chtěl propasírovat na&nbsp;druhou stranu, mává na&nbsp;pana Dostálka, cosi mu&nbsp;vzrušeně vypráví. Pan Dostálek zdvořile naslouchá, pokyvuje hlavou, pak vytáhne z&nbsp;kapsy papír, ukáže ho&nbsp;Dušánkovi a&nbsp;krčí přitom rameny: já&nbsp;nic, já&nbsp;muzikant. Má&nbsp;to&nbsp;černé na&nbsp;bílém, prezident Dušánek nestihl milost pro svého kamaráda Pštrosa podepsat.</span></p>
          <p class="chunk" data-nb-ref-number="53" data-nb-words="21" data-nb-chars="141"><span class="idea" data-nb-ref-number="53" id="idea53" data-nb-words="21" data-nb-chars="141">Pacholíci vlečou Pštrosa chodbou kolem ocelových dveří, Pštros se&nbsp;vzpírá, ale není mu&nbsp;to&nbsp;nic platné, pacholíci jsou mnohem, mnohem zdatnější.</span></p>
          <p class="chunk" data-nb-ref-number="54" data-nb-words="111" data-nb-chars="720"><span class="idea" data-nb-ref-number="54" id="idea54" data-nb-words="111" data-nb-chars="720">V&nbsp;ponuré betonové místnosti bez oken, s&nbsp;temně rudým závěsem přes jednu stěnu, postávají čtyři muži: ředitel věznice, prokurátor Voda, obhájce Bruder a&nbsp;lékař v&nbsp;bílém plášti. Katovi pacholíci přivlekli odsouzence, za&nbsp;nimi vstupuje pan Dostálek. Nabízí Pštrosovi cigaretu. Pštros ji&nbsp;nedokáže roztřesenou rukou z&nbsp;krabičky vylovit. Kat cigaretu vytáhne, zapálí si&nbsp;ji&nbsp;a&nbsp;zapálenou podá odsouzenci. Pštros kouří zvolna, aby oddálil, čemu nelze zabránit. Rudý závěs se&nbsp;rozhrnul, za&nbsp;ním je&nbsp;hluboký výklenek, ve&nbsp;výklenku skoba a&nbsp;na skobě oprátka. Nedopalek padá na&nbsp;zem, pan Dostálek nasazuje Pštrosovi na&nbsp;hlavu černý plátěný pytlík a&nbsp;přes něj oprátku. Jeden z&nbsp;pacholíků zprudka zatáhne za&nbsp;páku, Pštrosovi se&nbsp;pod nohama otevírá zem.</span></p>
        </section>
        <section>
          <p class="chunk" data-nb-ref-number="55" data-nb-words="6" data-nb-chars="37"><span class="idea" data-nb-ref-number="55" id="idea55" data-nb-words="6" data-nb-chars="37">13. Hrad, třetí nádvoří, slunečný den</span></p>
          <p class="chunk" data-nb-ref-number="56" data-nb-words="112" data-nb-chars="748"><span class="idea" data-nb-ref-number="56" id="idea56" data-nb-words="112" data-nb-chars="748">Na&nbsp;rozlehlém balkónu královského paláce se&nbsp;zlatým zábradlím se&nbsp;sloupy, jež zdobí okřídlená děťátka podpírající lampy, na&nbsp;bílých zahradních židlích u&nbsp;kulatých stolků s&nbsp;nápoji a&nbsp;něčím malým k&nbsp;zakousnutí zasedá vybraná společnost: čtyři tlustí maršálové olemovaní zlatem, s&nbsp;širokými lampasy na&nbsp;kalhotách, Petr Semlela s&nbsp;Nyklem Nyklíčkem po&nbsp;boku a&nbsp;několik půvabných dívčin s&nbsp;plavými copy omotanými kolem hlavy. V&nbsp;pozadí postávají vojáci v&nbsp;polních uniformách se&nbsp;samopaly k&nbsp;okamžitému použití; ti&nbsp;ovšem ke&nbsp;společnosti nepatří; nejedí, nepijí, střeží. Panuje tu&nbsp;uvolněná nálada, úsměvy, přípitky, hlasitý hovor, perlivý smích. Semlela je&nbsp;v&nbsp;bílém obleku od&nbsp;Richtera, přes prsa má&nbsp;širokou šerpu v&nbsp;národních barvách. Oslava se&nbsp;koná bezpochyby na&nbsp;jeho počest.</span></p>
          <p class="chunk" data-nb-ref-number="57" data-nb-words="52" data-nb-chars="363"><span class="idea" data-nb-ref-number="57" id="idea57" data-nb-words="52" data-nb-chars="363">Díváme se&nbsp;přes nádvoří na&nbsp;mozaiku, která zdobí Zlatou bránu katedrály; představuje Poslední soud, zlaté kamínky mají převahu. Po&nbsp;levé straně andělé pomáhají naháčům z&nbsp;rakví připomínajících koupací vany, po&nbsp;pravé straně šoupou hříšníky do&nbsp;horoucích pekel. Dominantou zářícího díla je&nbsp;Kristus soudce v&nbsp;mandorle uprostřed, obklopený anděly. Netváří se&nbsp;nijak hrozivě.</span></p>
          <p class="chunk" data-nb-ref-number="58" data-nb-words="126" data-nb-chars="817"><span class="idea" data-nb-ref-number="58" id="idea58" data-nb-words="126" data-nb-chars="817">Odtud sklouzneme pohledem dolů na&nbsp;nádvoří. Stojí tam tanky po&nbsp;způsobu husitské vozové hradby, vytvářejí vcelku pravidelný čtverec. Za&nbsp;tanky se&nbsp;tísní davy zvědavců, mezi nimi novináři s&nbsp;kamerami a&nbsp;mikrofony, aby zaznamenali historickou událost. Přes vozovou hradbu tanků se&nbsp;však nikdo nedostane. Uvnitř hradby hned pod balkónem stojí připraveno k&nbsp;palbě docela malé dělo, to&nbsp;nejmenší, jaké sem cizí vojska v&nbsp;letadlech přivezla. Jeho obsluhu tvoří tři vojáci v&nbsp;maskáčích, ocelové přilby mají vyzdobené trávou a&nbsp;lučními květy. Jeden kanonýr drží v&nbsp;ruce odpalovací šňůru a&nbsp;očekává povel, soustředěný, jako když sprinter ve&nbsp;startovních blocích čeká na&nbsp;výstřel startérovy pistole. Druhý voják dřepí nečinně u&nbsp;děla a&nbsp;pěstmi si&nbsp;zacpává uši. Třetí voják stojí tak, aby viděl na&nbsp;balkón, pohled upřený vzhůru. Odtud přijde pokyn.</span></p>
          <p class="chunk" data-nb-ref-number="59" data-nb-words="44" data-nb-chars="297"><span class="idea" data-nb-ref-number="59" id="idea59" data-nb-words="44" data-nb-chars="297">Dušan Beránek v&nbsp;červeně a&nbsp;bíle příčně pruhovaném pyžamu je&nbsp;připoutaný hrubým provazem k&nbsp;ústí hlavně čelem k&nbsp;Poslednímu soudu. Jeho tvář je&nbsp;vyrovnaná. Jako by&nbsp;se&nbsp;mu&nbsp;vrátila schopnost selektivního naslouchání: neslyšet, co&nbsp;slyšet netřeba. Jako by&nbsp;naslouchal neslyšitelné hudbě sfér, kůrům andělským.</span></p>
          <p class="chunk" data-nb-ref-number="60" data-nb-words="29" data-nb-chars="170"><span class="idea" data-nb-ref-number="60" id="idea60" data-nb-words="29" data-nb-chars="170">Po&nbsp;obloze nad katedrálou a&nbsp;nádvořím krouží veliký pták&nbsp;– zbloudilý čáp marně pátrá po&nbsp;žábách. Dušánek s&nbsp;hlavou zvrácenou pozoruje čápa, na&nbsp;tváři se&nbsp;mu&nbsp;objeví lehký úsměv.</span></p>
          <p class="chunk" data-nb-ref-number="61" data-nb-words="87" data-nb-chars="533"><span class="idea" data-nb-ref-number="61" id="idea61" data-nb-words="87" data-nb-chars="533">Konečně se&nbsp;třetí voják dočkal pokynu shůry. Mávne rukou a&nbsp;kanonýr zprudka trhne šňůrou. Oslnivé světlo všechno pohltí, dým zahalí celé třetí nádvoří. Není to&nbsp;dým, je&nbsp;to&nbsp;prach. Oblak se&nbsp;rozplývá, v&nbsp;Posledním soudu zeje nevelký otvor. Kristus soudce to&nbsp;dostal rovnou do&nbsp;hrudi. Zlaté kamínky se&nbsp;sypou na&nbsp;žulovou dlažbu. Vidíme dělo a&nbsp;vojáky, Dušánek zmizel, jen růžově a&nbsp;bíle pruhované cáry přivázané k&nbsp;hlavni se&nbsp;zmítají v&nbsp;mírném větérenku. Vyplašený čáp prudce mává křídly, zděšeně prchá, zanechává na&nbsp;modré obloze za&nbsp;sebou bílou čáru.</span></p>
          <p class="chunk" data-nb-ref-number="62" data-nb-words="36" data-nb-chars="227"><span class="idea" data-nb-ref-number="62" id="idea62" data-nb-words="36" data-nb-chars="227">Společnost na&nbsp;balkóně povstává z&nbsp;židlí a&nbsp;tleská. Také Lid za&nbsp;tankovou hradbou na&nbsp;třetím nádvoří tleská a&nbsp;cosi volá. Petr Semlela kyne davům, uklání se&nbsp;jako charakterní představitel hlavní role při děkovačce na&nbsp;Národním divadle.</span></p>
        </section>
        <section>
          <p class="chunk" data-nb-ref-number="63" data-nb-words="9" data-nb-chars="51"><span class="idea" data-nb-ref-number="63" id="idea63" data-nb-words="9" data-nb-chars="51">14. dům na&nbsp;předměstí, chodba, byt u&nbsp;Beránků, dvorek</span></p>
          <p class="chunk" data-nb-ref-number="64" data-nb-words="105" data-nb-chars="678"><span class="idea" data-nb-ref-number="64" id="idea64" data-nb-words="105" data-nb-chars="678">Na&nbsp;chodbě u&nbsp;dveří do&nbsp;bytu s&nbsp;cedulí „BERÁNKOVI“ se&nbsp;kymácí opilý Šustek, opírá se&nbsp;dlaní o&nbsp;zvonek. Paní Beránková otevírá, Šustek vpadne dovnitř, divže neupadne, pád vyrovná a&nbsp;proletí dveřmi do&nbsp;obývacího pokoje. Neobratně spolu odsouvají nábytek z&nbsp;nádherného koberce mauri. Vrávoravý Šustek s&nbsp;potížemi koberec sroluje, paní Beránková mu&nbsp;ho&nbsp;pomůže zvednout na&nbsp;rameno. Jako klaun předstírající nešikovnost vybalancuje Šustek s&nbsp;kobercem ze&nbsp;schodů na&nbsp;dvorek, až&nbsp;ke&nbsp;klepadlu, tam upadne. Paní Beránková mu&nbsp;pomůže na&nbsp;nohy, přes obtíže a&nbsp;nezdary se&nbsp;jim konečně společným úsilím podaří dostat koberec na&nbsp;klepadlo. Paní Beránková podává Šustkovi prakr a&nbsp;znavena usedá na&nbsp;lavičku před domem.</span></p>
          <p class="chunk" data-nb-ref-number="65" data-nb-words="52" data-nb-chars="333"><span class="idea" data-nb-ref-number="65" id="idea65" data-nb-words="52" data-nb-chars="333">Šustek se&nbsp;rozmáchne a&nbsp;udeří. Z&nbsp;koberce vzlétne roj molů, zmateně se&nbsp;rozletí na&nbsp;všecky strany. Šustek udeří podruhé, vyvalí se&nbsp;oblak bílého prachu. Udeří potřetí, další oblak je&nbsp;černý a&nbsp;mohutný. Zahalí Šustka, paní Beránkovou, dvorek, dům, předměstí… Celé město je&nbsp;přikryto temným mrakem prachu z&nbsp;koberce mauri paní Alžběty Beránkové.</span></p>
        </section>
        <section>
          <p class="chunk" data-nb-ref-number="66" data-nb-words="38" data-nb-chars="230"><span class="idea" data-nb-ref-number="66" id="idea66" data-nb-words="38" data-nb-chars="230">Jako by&nbsp;ho&nbsp;vystřelili a&nbsp;on se&nbsp;rychlostí střely prodíral nekonečně dlouhou hlavní. Rotuje přitom roztočen vrtáním, které střelu vede, aby se&nbsp;otáčela. Přidává jí&nbsp;to&nbsp;na&nbsp;přesnosti a&nbsp;účinku. Roura je&nbsp;těsná, tma absolutní, tají se&nbsp;dech.</span></p>
          <p class="chunk" data-nb-ref-number="67" data-nb-words="6" data-nb-chars="27"><span class="idea" data-nb-ref-number="67" id="idea67" data-nb-words="6" data-nb-chars="27">–&nbsp;Kam nás to&nbsp;žene, Dušánku?</span></p>
          <p class="chunk" data-nb-ref-number="68" data-nb-words="6" data-nb-chars="25"><span class="idea" data-nb-ref-number="68" id="idea68" data-nb-words="6" data-nb-chars="25">–&nbsp;Do nebe, nebo do&nbsp;pekla?</span></p>
          <p class="chunk" data-nb-ref-number="69" data-nb-words="3" data-nb-chars="12"><span class="idea" data-nb-ref-number="69" id="idea69" data-nb-words="3" data-nb-chars="12">–&nbsp;Do nicoty?</span></p>
          <p class="chunk" data-nb-ref-number="70" data-nb-words="3" data-nb-chars="10"><span class="idea" data-nb-ref-number="70" id="idea70" data-nb-words="3" data-nb-chars="10">–&nbsp;Do řiti…</span></p>
          <p class="chunk" data-nb-ref-number="71" data-nb-words="187" data-nb-chars="1091"><span class="idea" data-nb-ref-number="71" id="idea71" data-nb-words="187" data-nb-chars="1091">Konečně se&nbsp;objevuje světýlko na&nbsp;konci tunelu. Žbluňk! Dušánek se&nbsp;topí v&nbsp;bílém, oslnivém jasu. Kdyby otevřel oči, přijde o&nbsp;ně. Po&nbsp;chvíli mu&nbsp;to&nbsp;nedá… Ocitl se&nbsp;v&nbsp;mírně zvlněné krajině, bílé hory na&nbsp;obzoru. Nebe modré, slunce na&nbsp;svém místě. Rostou tu&nbsp;stromy plné ovoce: švestek, hrušek, třešní, pomerančů, granátových i&nbsp;štěpových jablek, banánů, manga… Jako by&nbsp;se&nbsp;tu&nbsp;snoubil sever s&nbsp;jihem, jaro s&nbsp;létem i&nbsp;s&nbsp;podzimem. Keře jsou obsypané nevídanými květy nečichaných vůní. Pestří motýli tančí pospolu motýlí čtverylku i&nbsp;vzdušný menuet. Na&nbsp;louce plné kvítí se&nbsp;popásají strakaté krávy a&nbsp;koně bez jezdců pobíhají jen tak z&nbsp;rozvernosti tam a&nbsp;zase zpátky. Lev hraje s&nbsp;gazelami na&nbsp;slepou bábu, má&nbsp;na&nbsp;očích puntíkovaný šátek, rozpřažené přední pracky, snaží se, seč může, ale nedaří se&nbsp;mu&nbsp;žádnou z&nbsp;hbitých gazel polapit; s&nbsp;takovou zůstane slepou bábou až&nbsp;do&nbsp;večera. Zvířat je&nbsp;tu, jako by&nbsp;vyklopili na&nbsp;zelenou louku Noemovu archu; tulí se&nbsp;k&nbsp;sobě beránek s&nbsp;vlkem, liška se&nbsp;zajícem, tygr s&nbsp;antilopou, ježek se&nbsp;zmijí… Rostou tu&nbsp;rajčata a&nbsp;nad nimi poletují pestrobarevné rajky… Jako v&nbsp;ráji. V&nbsp;ráji po&nbsp;vyhnání.</span></p>
          <p class="chunk" data-nb-ref-number="72" data-nb-words="172" data-nb-chars="1044"><span class="idea" data-nb-ref-number="72" id="idea72" data-nb-words="172" data-nb-chars="1044">V&nbsp;mělké laguně pod palmami se&nbsp;brodí hlouček růžových plameňáků. Někteří mají hlavy pod vodou a&nbsp;ve zvířeném bahně cosi hledají, jiní. postávají na&nbsp;jedné noze s&nbsp;hlavou pod křídlem, další si&nbsp;čechrají peří, rozhlížejí se&nbsp;kolem dokola, gagotají spolu plameňáčím jazykem, ale není jim slovo rozumět. Dušánek je&nbsp;příliš daleko. Cosi ho&nbsp;k&nbsp;nim přitahuje, má&nbsp;nutkání rozběhnout se&nbsp;za&nbsp;nimi, rád by&nbsp;si&nbsp;ty&nbsp;krásné ptáky zblízka prohlédl. Nerad by&nbsp;je&nbsp;však vyplašil, musí pomaloučku, polehoučku. Podíval se&nbsp;pod sebe, aby nešlápl na&nbsp;suchou větvičku a&nbsp;praskotem ptáky nevyplašil. Divže se&nbsp;údivem nesvalil do&nbsp;trávy. Místo nohou má&nbsp;dlouhé, velice tenké červené hůlčičky ukončené plovacími blánami. Rád by&nbsp;si&nbsp;na&nbsp;ně&nbsp;sáhl, hmatem se&nbsp;přesvědčil, je-li to&nbsp;doopravdy. Ale nemá, čím by&nbsp;si&nbsp;sáhl, ruce se&nbsp;proměnily v&nbsp;křídla. Zkusil jimi zamávat, třeba se&nbsp;mu&nbsp;podaří vzlétnout. Nevzlétl, chybělo jen málo, malounko. Vzal to&nbsp;s&nbsp;rozběhem, povyskočil, opřel se&nbsp;křídly o&nbsp;vzduch… a&nbsp;letěl! Nic elegantního to&nbsp;nebylo, napoprvé sotva doletěl k&nbsp;laguně s&nbsp;plameňáky a&nbsp;plácl sebou do&nbsp;vody.</span></p>
          <p class="chunk" data-nb-ref-number="73" data-nb-words="8" data-nb-chars="59"><span class="idea" data-nb-ref-number="73" id="idea73" data-nb-words="8" data-nb-chars="59">„Hele hele, nováček!“ zvolali plameňáci. „Vítej mezi námi.“</span></p>
          <p class="chunk" data-nb-ref-number="74" data-nb-words="32" data-nb-chars="173"><span class="idea" data-nb-ref-number="74" id="idea74" data-nb-words="32" data-nb-chars="173">V&nbsp;tu chvíli si&nbsp;Dušánek uvědomil, že&nbsp;je&nbsp;v&nbsp;ráji plameňákem. Sklonil maličkou hlavičku s&nbsp;mohutným zobanem k&nbsp;vodě, ponořil ji&nbsp;ke&nbsp;dnu a&nbsp;začal se&nbsp;velice zajímat o&nbsp;červíky v&nbsp;bahně.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./revoluce_026.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>