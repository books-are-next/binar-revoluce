<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="IV">
    <meta name="apple-mobile-web-app-capable" content="yes">
    <title>IV • Revoluce!</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(176, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./revoluce_010.html">
    <link rel="next" href="./revoluce_012.html">
    <meta name="nb-order" content="7">
    <link rel="self" href="revoluce_011.html">
    <meta name="nb-identifier" content="binar-revoluce-45f8c4b">
    <meta name="nb-role" content="chapter">
  </head>
  <body data-nb-words="6785" data-nb-chars="41329" class="nb-role-chapter nb-custom-style">
    <nav role="doc-toc">
      <ul class="plain">
        <li><a href="revoluce_006.html">PRVNÍ ČÁST Před</a></li>
        <li><a href="revoluce_008.html">I</a></li>
        <li><a href="revoluce_009.html">II</a></li>
        <li><a href="revoluce_010.html">III</a></li>
        <li><a href="revoluce_011.html">IV</a></li>
        <li><a href="revoluce_012.html">V</a></li>
        <li><a href="revoluce_013.html">VI</a></li>
        <li><a href="revoluce_014.html">VII</a></li>
        <li><a href="revoluce_015.html">VIII</a></li>
        <li><a href="revoluce_016.html">IX</a></li>
        <li><a href="revoluce_017.html">DRUHÁ ČÁST Po</a></li>
        <li><a href="revoluce_019.html">I</a></li>
        <li><a href="revoluce_020.html">II</a></li>
        <li><a href="revoluce_021.html">III</a></li>
        <li><a href="revoluce_022.html">IV</a></li>
        <li><a href="revoluce_023.html">V</a></li>
        <li><a href="revoluce_024.html">VI</a></li>
        <li><a href="revoluce_025.html">VII</a></li>
        <li><a href="revoluce_026.html">Epilog</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./revoluce_010.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="2"><span class="idea" data-nb-ref-number="1" id="idea1" data-nb-words="1" data-nb-chars="2">IV</span></h1>
        <p class="chunk" data-nb-ref-number="2" data-nb-words="136" data-nb-chars="764"><span class="idea" data-nb-ref-number="2" id="idea2" data-nb-words="136" data-nb-chars="764">Paní Alžbětu Beránkovou synův dopis znepokojil. Hlavně zmínka o&nbsp;tom, že&nbsp;se&nbsp;přiznal. Její Dušánek připravuje revoluci… Vždyť je&nbsp;to&nbsp;absurdní. Něco takového by&nbsp;mu&nbsp;nikdy nedovolila. Její synek, mistr zvuku z&nbsp;rádia, a&nbsp;revoluce! Co&nbsp;by&nbsp;z&nbsp;toho měl? Dušánek by&nbsp;se&nbsp;žádné revoluce neúčastnil ani zpovzdálí, ani kdyby už&nbsp;byla, kdyby ji&nbsp;připravil někdo jiný, kvalifikovaný, i&nbsp;kdyby se&nbsp;revoluce účastnil také Lid&nbsp;– to&nbsp;by&nbsp;asi musel, vždyť bez Lidu se&nbsp;žádná revoluce neobejde&nbsp;–, Dušánek by&nbsp;se&nbsp;na&nbsp;ní&nbsp;sotva podílel, protože je&nbsp;v&nbsp;rádiu šťastný a&nbsp;nic mu&nbsp;nechybí. Jenom jestli se&nbsp;ten její chlapec nezapletl s&nbsp;nějakými špatnými lidmi, jestli on&nbsp;nemá nějaké radikální kamarády, kteří ho&nbsp;do&nbsp;čehosi namočili a&nbsp;pak utekli a&nbsp;nechali ho&nbsp;v&nbsp;tom. Aby to&nbsp;za&nbsp;ně&nbsp;slízl.&nbsp;– S&nbsp;tím se&nbsp;musí něco udělat!</span></p>
        <p class="chunk" data-nb-ref-number="3" data-nb-words="170" data-nb-chars="1020"><span class="idea" data-nb-ref-number="3" id="idea3" data-nb-words="170" data-nb-chars="1020">Věděla dobře, že&nbsp;kdyby zavolala panu řediteli do&nbsp;věznice nebo kdyby ho&nbsp;požádala o&nbsp;návštěvu písemně, k&nbsp;ničemu by&nbsp;to&nbsp;nevedlo. Jen by&nbsp;ji&nbsp;chlácholil, že&nbsp;to&nbsp;nic, vždyť věznice nejsou pro zvířata, nýbrž pro lidi, je&nbsp;tam teplo a&nbsp;dostatečná strava, vězňové se&nbsp;mají dobře, nikdo je&nbsp;neponižuje, na&nbsp;jejich lidská práva jim ve&nbsp;vězení nikdo nesahá. Ostatně žádný z&nbsp;nás nemůže vědět, kdy se&nbsp;také on&nbsp;ocitne za&nbsp;mřížemi, ani ředitel věznice si&nbsp;nemůže být jistý, nebyl by&nbsp;prvním ředitelem věznice, který se&nbsp;dostal za&nbsp;mříže, kdyby se&nbsp;dostal za&nbsp;mříže. Ani posledním. Také paní Beránková by&nbsp;mohla skončit v&nbsp;kobce. Nejspíš by&nbsp;se&nbsp;pan ředitel nechal zapřít nebo by&nbsp;se&nbsp;vymluvil, že&nbsp;s&nbsp;paní Beránkovou nemůže mluvit, protože je&nbsp;zaneprázdněn řízením věznice, je&nbsp;nemocen, na&nbsp;služební cestě nebo na&nbsp;ministerstvu spravedlnosti… A&nbsp;paní Beránková by&nbsp;ostrouhala kolečka. Tak co&nbsp;má&nbsp;dělat? S&nbsp;vědomím, že&nbsp;ostrouhá kolečka, vypravila se&nbsp;odhodlaná matka rovnou do&nbsp;věznice. Bez ohlášení. Vzala si&nbsp;s&nbsp;sebou pletení, bude-li muset dlouho čekat, aby nemarnila čas.</span></p>
        <p class="chunk" data-nb-ref-number="4" data-nb-words="46" data-nb-chars="272"><span class="idea" data-nb-ref-number="4" id="idea4" data-nb-words="46" data-nb-chars="272">Dveře do&nbsp;věznice jsou úzké, železné, pro jednu osobu, postavě silnější v&nbsp;bocích nezbývá než projít na&nbsp;štorc, aby se&nbsp;do&nbsp;tak úzkých dveří vešla. Nejdřív je&nbsp;zapotřebí stisknout tlačítko a&nbsp;počkat si&nbsp;na&nbsp;zabzučení. Ale předtím je&nbsp;osoba vyzvána, aby uvedla jméno a&nbsp;účel návštěvy.</span></p>
        <p class="chunk" data-nb-ref-number="5" data-nb-words="40" data-nb-chars="279"><span class="idea" data-nb-ref-number="5" id="idea5" data-nb-words="40" data-nb-chars="279">„Alžběta Beránková, návštěva pana ředitele,“ řekla a&nbsp;po zabzu­čení se&nbsp;protáhla do&nbsp;věznice. Stanula tváří v&nbsp;tvář velice silné ženě v&nbsp;uniformě vězeňské stráže okšírované řemením, zasklené v&nbsp;kukani jistě neprůstřelné. Zřejmě přicházela do&nbsp;služby jiným vchodem, určitě mnohem širším.</span></p>
        <p class="chunk" data-nb-ref-number="6" data-nb-words="6" data-nb-chars="44"><span class="idea" data-nb-ref-number="6" id="idea6" data-nb-words="6" data-nb-chars="44">„Občanský průkaz!“ ozvalo se&nbsp;z&nbsp;reproduktoru.</span></p>
        <p class="chunk" data-nb-ref-number="7" data-nb-words="7" data-nb-chars="53"><span class="idea" data-nb-ref-number="7" id="idea7" data-nb-words="7" data-nb-chars="53">Paní Beránková prostrčila občanku škvírou v&nbsp;zasklení.</span></p>
        <p class="chunk" data-nb-ref-number="8" data-nb-words="2" data-nb-chars="23"><span class="idea" data-nb-ref-number="8" id="idea8" data-nb-words="2" data-nb-chars="23">„Ohlášená, neohlášená?“</span></p>
        <p class="chunk" data-nb-ref-number="9" data-nb-words="1" data-nb-chars="13"><span class="idea" data-nb-ref-number="9" id="idea9" data-nb-words="1" data-nb-chars="13">„Neohlášená.“</span></p>
        <p class="chunk" data-nb-ref-number="10" data-nb-words="1" data-nb-chars="6"><span class="idea" data-nb-ref-number="10" id="idea10" data-nb-words="1" data-nb-chars="6">„Ven!“</span></p>
        <p class="chunk" data-nb-ref-number="11" data-nb-words="58" data-nb-chars="352"><span class="idea" data-nb-ref-number="11" id="idea11" data-nb-words="58" data-nb-chars="352">Ze&nbsp;škvíry se&nbsp;vysoukal nepoužitý občanský průkaz. Paní Beránková si&nbsp;ho&nbsp;vzala, strčila do&nbsp;tašky a&nbsp;vytáhla pletení. Vzhledem k&nbsp;tomu, že&nbsp;v&nbsp;chodbě nebylo nic k&nbsp;sezení, žádná lavička pro návštěvníky nebo aspoň židle, pustila se&nbsp;do&nbsp;pletení vestoje, odhodlaná prostát v&nbsp;podlaze důlek a&nbsp;naplést šálů pro celý regiment vězeňské stráže. Než ji&nbsp;pan ředitel přijme.</span></p>
        <p class="chunk" data-nb-ref-number="12" data-nb-words="1" data-nb-chars="6"><span class="idea" data-nb-ref-number="12" id="idea12" data-nb-words="1" data-nb-chars="6">„Ven!“</span></p>
        <p class="chunk" data-nb-ref-number="13" data-nb-words="8" data-nb-chars="48"><span class="idea" data-nb-ref-number="13" id="idea13" data-nb-words="8" data-nb-chars="48">„Chci mluvit s&nbsp;panem ředitelem!“ trvala na&nbsp;svém.</span></p>
        <p class="chunk" data-nb-ref-number="14" data-nb-words="56" data-nb-chars="349"><span class="idea" data-nb-ref-number="14" id="idea14" data-nb-words="56" data-nb-chars="349">Osoba za&nbsp;sklem se&nbsp;na&nbsp;paní Beránkovou jedovatě usmála a&nbsp;sáhla pod stolní desku. Ozvalo se&nbsp;poplašné houkání, začalo blikat červené světlo. Vedle paní Beránkové stanuli dva Béďové velitelé a&nbsp;vystrkali ji&nbsp;úzkými dveřmi na&nbsp;ulici. Upadla na&nbsp;chodník, odřela si&nbsp;dlaně, lokty a&nbsp;kolena, punčochy nadranc.&nbsp;– Tudy cesta nevede, je&nbsp;třeba najít jinou, schůdnější.</span></p>
        <p class="chunk" data-nb-ref-number="15" data-nb-words="216" data-nb-chars="1431"><span class="idea" data-nb-ref-number="15" id="idea15" data-nb-words="216" data-nb-chars="1431">Zatímco tribun Lidu Petr Semlela sedával v&nbsp;extrovně obklopen svými nejbližšími, v&nbsp;lokále a&nbsp;ve výčepu Lidového domu seděl Lid a&nbsp;pil pivo Bernard a&nbsp;několik druhů kořalek, hlavně vodku, zelenou, borovičku a&nbsp;rum přejmenovaný na&nbsp;tuzemák, někteří majetnější si&nbsp;dali becherovku. Mezi Lid na&nbsp;kus řeči občas zašla také Vlasta Zlámalová, absolventka fakulty sociálních studií s&nbsp;titulem magistra v&nbsp;kapse. Chystala se&nbsp;na&nbsp;doktorát, zvolila téma „REVOLUCE JAKO VĚČNÁ NADĚJE LIDU NA&nbsp;LEPŠÍ BUDOUCNOST“ a&nbsp;v&nbsp;Lidovém domě mezi Lidem u&nbsp;piva Bernard doufala nalézt inspiraci a&nbsp;chuť do&nbsp;další práce. Původně měla pro svou práci jiný název, původně se&nbsp;domnívala, že&nbsp;je&nbsp;revoluce marnou nadějí Lidu na&nbsp;lepší budoucnost. Ale co&nbsp;jiného než revoluce může změnit těžký úděl Lidu v&nbsp;systému, který předstírá, že&nbsp;je&nbsp;demokratický? Častý pobyt v&nbsp;Lidovém domě mladou doktorandku zviklal v&nbsp;názorech. Vědec by&nbsp;měl zůstat nezúčastněným badatelem a&nbsp;k&nbsp;závěrům dospívat na&nbsp;základě vybádaných fakt, argumentů, nezmanipulovaných, kriticky zhodnocených historických pramenů; na&nbsp;základě solidního vědeckého bádání. Vědecká práce nespočívá v&nbsp;zaznamenávání vytoužených představ, není to&nbsp;žádné fantazírování potrhlého beletristy. Vědec si&nbsp;nesmí vymýšlet, fabulovat, cucat z&nbsp;palce, nemůže jen tak vyslovit tezi a&nbsp;k&nbsp;ní teprve shánět důkazy, kterými by&nbsp;ji&nbsp;podepřel, a&nbsp;opačné důkazy zahazovat, nebrat na&nbsp;vědomí, manipulovat, ničit. Vědec musí pracovat metodicky a&nbsp;svá tvrzení dokázat.</span></p>
        <p class="chunk" data-nb-ref-number="16" data-nb-words="144" data-nb-chars="889"><span class="idea" data-nb-ref-number="16" id="idea16" data-nb-words="144" data-nb-chars="889">Obklopena Lidem u&nbsp;piva a&nbsp;kořaličky v&nbsp;Lidovém domě začala magistra Zlámalová koketovat s&nbsp;myšlenkou, že&nbsp;se&nbsp;na&nbsp;doktorát vykašle. Vždyť magistrou už&nbsp;je, tak co. Lid si&nbsp;Vlastu oblíbil, protože se&nbsp;mu&nbsp;líbila: Byla to&nbsp;boubelatá blondýna s&nbsp;velkýma očima nazelenalé barvy, pivo jí&nbsp;chutnalo, také borovička, znala spoustu vtipů&nbsp;– i&nbsp;nemravných&nbsp;– a&nbsp;smála se&nbsp;hlasitým smíchem, až&nbsp;čisté sklenice nad výčepem nadskakovaly, divže neseskákaly dolů a&nbsp;neroztřískaly se&nbsp;na&nbsp;kusy, čehož se&nbsp;hospodský Bernardýn obával a&nbsp;s&nbsp;pochmurnou tváří čekal, kdy se&nbsp;to&nbsp;stane. Naštěstí se&nbsp;to&nbsp;nestalo, žádná sklenice z&nbsp;police neseskočila, Vlasta se&nbsp;dokázala v&nbsp;pravou chvíli ovládnout. Do&nbsp;Lidového domu se&nbsp;hodila, přinášela sem radost, veselý smích, své oblíbené plyšové hračky a&nbsp;přitažlivé ženství. Lid ji&nbsp;měl rád. A&nbsp;protože ji&nbsp;do&nbsp;hospody kromě plyšáků nikdo nedoprovázel, Lid se&nbsp;domníval, že&nbsp;je&nbsp;Vlasta jeho děvče. Jenže nebyla.</span></p>
        <p class="chunk" data-nb-ref-number="17" data-nb-words="201" data-nb-chars="1293"><span class="idea" data-nb-ref-number="17" id="idea17" data-nb-words="201" data-nb-chars="1293">Přestože se&nbsp;rozhodla doktorskou práci o&nbsp;revoluci nenapsat, tématu revoluce se&nbsp;nezřekla. Byla přesvědčena o&nbsp;tom, o&nbsp;čem byli přesvědčeni mnozí zesnulí revoluční klasikové už&nbsp;dávno před ní, že&nbsp;totiž revoluce trvá, je&nbsp;permanentní, usnula sice na&nbsp;čas, klimbá, ale žije. Snad by&nbsp;se&nbsp;dalo pohnout Lidem a&nbsp;přimět ho, aby spící Šípkovou Růženku políbil a&nbsp;probudil ji&nbsp;k&nbsp;životu: svrhl vládu, chopil se&nbsp;moci prostřednictvím svých zástupců, změnil systém a&nbsp;nastolil spravedlivý společenský řád. Je&nbsp;třeba uvést Lid do&nbsp;pohybu a&nbsp;správně ho&nbsp;nasměrovat. Revoluce není marnou nadějí lidstva. Je&nbsp;to&nbsp;řešení: nejlepší a&nbsp;vlastně jediné.&nbsp;– Neměla by&nbsp;si&nbsp;o&nbsp;tom promluvit s&nbsp;tribunem Lidu Petrem Semlelou, spojit se&nbsp;s&nbsp;ním a&nbsp;podniknout nezbytné první kroky společně? Revoluce je&nbsp;vykročení kupředu, pohyb dějinami přinášející pokrok. Bez pokroku bychom žili v&nbsp;jeskyních a&nbsp;kdoví jestli bychom si&nbsp;dokázali posvítit na&nbsp;večeři aspoň loučemi. Revoluce zvítězí, Lidu se&nbsp;uleví, zbaví se&nbsp;traumat: padne vláda, rozpustí se&nbsp;parlament, prezident bude svržen, vojsko a&nbsp;policie se&nbsp;přidají na&nbsp;stranu vítězného Lidu, reakce bude zašlapána do&nbsp;země, establišment uteče, Lid si&nbsp;začne vládnout sám. A&nbsp;revoluce bude pokračovat, protože je&nbsp;permanentní, nikdy není vyhráno dostatečně, vždycky se&nbsp;najde něco, co&nbsp;potřebuje změnu, nejlépe revoluční.</span></p>
        <p class="chunk" data-nb-ref-number="18" data-nb-words="242" data-nb-chars="1386"><span class="idea" data-nb-ref-number="18" id="idea18" data-nb-words="242" data-nb-chars="1386">Určitě by&nbsp;měla o&nbsp;revoluci promluvit s&nbsp;Petrem Semlelou, vždyť kdo jiný by&nbsp;měl vědět, co&nbsp;má&nbsp;Lid na&nbsp;srdci, co&nbsp;ho&nbsp;trápí, co&nbsp;by&nbsp;chtěl, nežli jeho tribun. Vždyť Lid si&nbsp;ho&nbsp;vyvolil ze&nbsp;svého středu.&nbsp;– Vyvolil si&nbsp;ho&nbsp;skutečně? Jak to&nbsp;udělal? Všelidovým hlasováním sotva… Kde se&nbsp;vzal, tu&nbsp;se&nbsp;vzal, jednoho dne se&nbsp;tribun sám odkudsi vyloupl. Měl dobře proříznutá ústa a&nbsp;říkal to, co&nbsp;se&nbsp;Lidu líbilo, o&nbsp;čem si&nbsp;Lid myslel, že&nbsp;si&nbsp;myslí, ačkoli dost dobře nevěděl, že&nbsp;si&nbsp;něco myslí a&nbsp;co to&nbsp;je. Výřečný Semlela mu&nbsp;to&nbsp;řekl, protože si&nbsp;to&nbsp;myslel on, a&nbsp;Lid to&nbsp;přijal za&nbsp;své. Když bylo zapotřebí, aby Lid promluvil, promluvil za&nbsp;něj Semlela, jinak by&nbsp;si&nbsp;skákali do&nbsp;řeči, a&nbsp;kdo by&nbsp;se&nbsp;v&nbsp;tom vyznal… Co&nbsp;řekl tribun Semlela, bylo zaznamenáno, jako by&nbsp;to&nbsp;Lid prohlásil, otištěno, natočeno, vylepeno, odvysíláno, uloženo v&nbsp;archivech. Nikdo nenamítal, nikdo nebyl proti. Semlelu si&nbsp;zvali do&nbsp;televize, do&nbsp;novin, do&nbsp;parlamentu, do&nbsp;vlády, na&nbsp;shromáždění. Semlela promlouval všude tam, kde potřebovali, aby promluvil Lid, protože demokracie je&nbsp;vláda Lidu, a&nbsp;tím pádem Lid nelze obcházet, je&nbsp;třeba s&nbsp;ním počítat a&nbsp;brát ho&nbsp;vážně. Proto byl Petr Semlela jedním z&nbsp;nejváženějších občanů v&nbsp;zemi. Jenom ten zatracený veřejnoprávní rozhlas! Ten zatracený narkoleptik Osvald Ostrý pro jednu přejetou žábu v&nbsp;botě Semlelu k&nbsp;mikrofonu nepustí. A&nbsp;nepustí! Má&nbsp;vůbec nějaký smysl bavit se&nbsp;o&nbsp;revoluci s&nbsp;člověkem, který nesmí do&nbsp;rozhlasu?</span></p>
        <p class="chunk" data-nb-ref-number="19" data-nb-words="171" data-nb-chars="1057"><span class="idea" data-nb-ref-number="19" id="idea19" data-nb-words="171" data-nb-chars="1057">Nebylo by&nbsp;to&nbsp;k&nbsp;ničemu. Zatímco Vlasta Zlámalová pila pivo a&nbsp;borovičku s&nbsp;Lidem v&nbsp;lokále, tribun Lidu toho s&nbsp;Lidem příliš nepobyl. Zasedá občas v&nbsp;extrovně se&nbsp;svými nohsledy a&nbsp;s&nbsp;opilcem Šustkem. Při kdejaké příležitosti&nbsp;– a&nbsp;že&nbsp;jich není málo&nbsp;– odvezou ho&nbsp;bílým superbem na&nbsp;řečniště, aby promluvil jménem Lidu. Zpočátku měl Semlela dobrou vůli být dobrým tribunem Lidu. Naslouchat Lidu, hájit jeho zájmy. Pokoušel se&nbsp;formulovat, co&nbsp;Lid chce, co&nbsp;požaduje od&nbsp;společnosti, jaké jsou jeho potřeby. Kde jsou ty&nbsp;časy! Semlela pochopil, že&nbsp;cosi takového nemá zapotřebí. Lid není ve&nbsp;svých požadavcích jednotný, Lid vlastně neví, co&nbsp;chce. Semlela záhy pochopil, že&nbsp;stačí žvanit, co&nbsp;mu&nbsp;slina na&nbsp;jazyk přinese, jen když je&nbsp;to&nbsp;souvislá řada libě znějících zvuků, které nikoho nepopudí. Stejně ho&nbsp;nikdo neposlouchá. Semlela nepožaduje, aby mocní tohoto světa svému Lidu skládali účty. Tribun Lidu, to&nbsp;je&nbsp;prestižní společenská funkce, něco jako ministerský předseda, poslanec nebo prezident republiky. Je&nbsp;to&nbsp;významné a&nbsp;dobře placené postavení. Vždyť Lid je&nbsp;v&nbsp;naší zemi pánem.</span></p>
        <p class="chunk" data-nb-ref-number="20" data-nb-words="126" data-nb-chars="838"><span class="idea" data-nb-ref-number="20" id="idea20" data-nb-words="126" data-nb-chars="838">Kdepak revoluce! Ne&nbsp;ne, žádnou revoluci Petr Semlela nepotřebuje. Lid revoluci nechce. Kdyby mělo dojít k&nbsp;revoluci, tribun Lidu by&nbsp;musel stát v&nbsp;čele. Ne&nbsp;ne, do&nbsp;revoluce se&nbsp;Semlela nepohrne. Výsledek revoluce je&nbsp;nepředvídatelný. Za&nbsp;revoluce nemůže tribun Lidu vysedávat v&nbsp;extrovně Lidového domu, producírovat se&nbsp;po&nbsp;stránkách novin a&nbsp;televizních obrazovkách, inkasovat honoráře, tantiémy, provize a&nbsp;úplatky, navštěvovat slavnosti, večírky a&nbsp;rauty, vozit se&nbsp;v&nbsp;limuzíně s&nbsp;šoférem a&nbsp;bydlet ve&nbsp;vile, zaměstnávat kuchařku a&nbsp;zahradníka, golfovat s&nbsp;princem Charlesem a&nbsp;laškovat s&nbsp;čipernými odborářkami. Revolucionářům kolem hlavy sviští kulky, řítí se&nbsp;na&nbsp;ně&nbsp;zdi, vůkol páchnou krchovy. Lid žádnou revoluci nechce! Copak je&nbsp;blázen? Lid chce, aby jeho tribun Petr Semlela promluvil v&nbsp;celostátním veřejnoprávním rozhlase. To&nbsp;je&nbsp;Věc Lidu, to&nbsp;chce Lid.</span></p>
        <p class="chunk" data-nb-ref-number="21" data-nb-words="129" data-nb-chars="826"><span class="idea" data-nb-ref-number="21" id="idea21" data-nb-words="129" data-nb-chars="826">Revoluce není strašák do&nbsp;zelí, revoluce je&nbsp;opravdový strašák, ze&nbsp;kterého jde opravdový strach. Paní Alžbětě Beránkové už&nbsp;revoluce nahnala hodně strachu o&nbsp;Dušánka. Když je&nbsp;někdo ve&nbsp;vězení obviněn z&nbsp;přípravy revoluce, je&nbsp;to&nbsp;horší, než kdyby vraždil pro peníze, z&nbsp;vilnosti či&nbsp;z&nbsp;rozmaru. Je&nbsp;to&nbsp;horší, než kdyby vyloupil banku, zpronevěřil peníze, střelil po&nbsp;prezidentovi republiky ze&nbsp;špuntovky. Je&nbsp;to&nbsp;horší, než kdyby řídil opilý. Znepokojení paní Beránkové bylo oprávněné a&nbsp;její přesvědčení, že&nbsp;Dušánek je&nbsp;nevinný a&nbsp;nemá s&nbsp;revolucí nic společného, na&nbsp;oprávněnosti jejího znepokojení neubralo ani špetičku. Když ji&nbsp;vyhnali z&nbsp;vrátnice věznice, zamířila do&nbsp;Lidového domu&nbsp;– za&nbsp;tribunem Lidu Petrem Semlelou. Nikoho významnějšího neznala. Na&nbsp;koho se&nbsp;měla obrátit? Je&nbsp;přece také jejich tribunem, Dušánek s&nbsp;maminkou jsou přece taky Lid!</span></p>
        <p class="chunk" data-nb-ref-number="22" data-nb-words="83" data-nb-chars="533"><span class="idea" data-nb-ref-number="22" id="idea22" data-nb-words="83" data-nb-chars="533">V&nbsp;Lidovém domě bylo plno. Pilo se&nbsp;pivo a&nbsp;vedly řeči: o&nbsp;fotbale, o&nbsp;slevách a&nbsp;zdražování, jestli padne vláda kvůli reformě sociálního pojištění, kdo bude novým prezidentem republiky. Boubelatá blondýnka Vlasta Zlámalová vyprávěla o&nbsp;revoluci jako jediné možnosti změnit svět k&nbsp;lepšímu. Ty&nbsp;její silácké řeči vyznívaly poněkud komicky, když vedle jejího piva ležel plyšový krokodýl. Ano, plyšový krokodýl. Nakonec proč by&nbsp;nemohl být z&nbsp;plyše třeba krokodýl? Když si&nbsp;Vlasta pohrává s&nbsp;revolucí, proč by&nbsp;si&nbsp;nemohla hrát s&nbsp;roztomilým plyšákem?</span></p>
        <p class="chunk" data-nb-ref-number="23" data-nb-words="207" data-nb-chars="1245"><span class="idea" data-nb-ref-number="23" id="idea23" data-nb-words="207" data-nb-chars="1245">„To by&nbsp;nejdřív muselo vypuknout povstání,“ kázala Vlasta, „revoluce až&nbsp;pak. Podle toho, jak by&nbsp;povstání dopadlo. Lidové povstání. Jenomže Lid není jenom tady s&nbsp;náma v&nbsp;Lidovém domě, Lid je&nbsp;všude! Jsou nás plná města i&nbsp;vesnice, jsme za&nbsp;kdekterými dveřmi, v&nbsp;kde­které továrně, na&nbsp;polích, lukách i&nbsp;v&nbsp;lesích… Jak se&nbsp;takový traktorista kupříkladu dozví, že&nbsp;se&nbsp;děje cosi významného?“ položila Vlasta Lidu řečnickou otázku. „Z&nbsp;rádia se&nbsp;to&nbsp;dozví raz dva, rádio má&nbsp;každý traktorista v&nbsp;traktoru, každý šofér v&nbsp;autě i&nbsp;v&nbsp;lokomotivě, taky v&nbsp;ponorce a&nbsp;na stromě nebo v&nbsp;koupelně může mít každý rádio, a&nbsp;z&nbsp;rádia se&nbsp;okamžitě dozví, co&nbsp;je&nbsp;potřeba. Bez rozhlasu není myslitelné žádné povstání, žádná revoluce. Někdo to&nbsp;musí řídit, aby nedocházelo ke&nbsp;zmatkům, abysme se&nbsp;nepotloukli navzájem. Takové velké věci se&nbsp;v&nbsp;moderní době řídí rozhlasem. Všelijaké vyhlášky, edikty, výnosy a&nbsp;rozhodnutí, rozkazy a&nbsp;oznámení, výzvy, varování a&nbsp;provolání se&nbsp;přečtou do&nbsp;rádia, a&nbsp;hned každý ví, co&nbsp;má&nbsp;dělat. Pak se&nbsp;to&nbsp;teprve vytiskne, dá&nbsp;do&nbsp;novin, do&nbsp;televize nebo vylepí na&nbsp;nárožích,“ kázala Vlasta Zlámalová v&nbsp;lokále Lidového domu a&nbsp;třískala plyšovým krokodýlem do&nbsp;stolu, aby zdůraznila naléhavost svých slov. Pobavený Lid jí&nbsp;zatleskal a&nbsp;objednal další pivo pro Vlastu i&nbsp;pro sebe.</span></p>
        <p class="chunk" data-nb-ref-number="24" data-nb-words="143" data-nb-chars="940"><span class="idea" data-nb-ref-number="24" id="idea24" data-nb-words="143" data-nb-chars="940">„Něco už&nbsp;se&nbsp;s&nbsp;tím udělat musí. Čeho je&nbsp;moc, toho je&nbsp;příliš. Lid vydrží hodně, i&nbsp;štípání dříví na&nbsp;zádech, i&nbsp;sem tam nějaké to&nbsp;plivnutí do&nbsp;tváře. Ale pozor! Ono se&nbsp;to&nbsp;hromadí, ono se&nbsp;to&nbsp;sčítá, naše trpělivost má&nbsp;své meze. Lid už&nbsp;toho začíná mít pomalu dost. Čeho? Všeho: chaboučké vlády a&nbsp;zkorumpované justiční mafie, policie spřáhnuté s&nbsp;organizovaným zločinem, obou komor parlamentu, který nezastupuje voliče a&nbsp;vyrábí špatné zákony, armády plné tlustých plukovníků a&nbsp;generálů v&nbsp;kancelářích, zdravotnictví a&nbsp;školství už&nbsp;máme dost, pokleslé kultury, kulhavého sportu a&nbsp;tělovýchovy, lesnictví a&nbsp;dopravy i&nbsp;spojů, těžby uhlí a&nbsp;nerostů, energetiky, Karla Gotta a&nbsp;také obchodních řetězců, obnovitelných i&nbsp;neobnovitelných zdrojů, Vietnamců a&nbsp;Romů, umělců a&nbsp;vědců, Sudeťáků a&nbsp;vlastenců, Evropské unie, přemnožených strak a&nbsp;holubů, anarchistů, automobilistů a&nbsp;cyklistů, krtečka, ekologů, egyptologů, etymologů a&nbsp;entomologů, zkrátka všeho!“ kázala dál.</span></p>
        <p class="chunk" data-nb-ref-number="25" data-nb-words="15" data-nb-chars="87"><span class="idea" data-nb-ref-number="25" id="idea25" data-nb-words="15" data-nb-chars="87">„Výborně!“ zvolal Lid a&nbsp;napil se&nbsp;piva. Bernardýn nestačil točit a&nbsp;běhat, běhat a&nbsp;točit.</span></p>
        <p class="chunk" data-nb-ref-number="26" data-nb-words="14" data-nb-chars="86"><span class="idea" data-nb-ref-number="26" id="idea26" data-nb-words="14" data-nb-chars="86">„Revoluce!“ zvolala Vlasta nadšeně, ale Lid se&nbsp;jen zasmál. Komu by&nbsp;se&nbsp;chtělo revoluce…</span></p>
        <p class="chunk" data-nb-ref-number="27" data-nb-words="24" data-nb-chars="173"><span class="idea" data-nb-ref-number="27" id="idea27" data-nb-words="24" data-nb-chars="173">Paní Beránková proplula lokálem do&nbsp;extrovny, ani se&nbsp;nezeptala Bernardýna, smí-li tam vkročit. Vždyť je&nbsp;tribunovou přítelkyní! Než stačil Bernardýn zakročit, byla v&nbsp;extrovně.</span></p>
        <p class="chunk" data-nb-ref-number="28" data-nb-words="8" data-nb-chars="49"><span class="idea" data-nb-ref-number="28" id="idea28" data-nb-words="8" data-nb-chars="49">„Vy jste kdo?“ vybafl na&nbsp;paní Beránkovou Semlela.</span></p>
        <p class="chunk" data-nb-ref-number="29" data-nb-words="44" data-nb-chars="282"><span class="idea" data-nb-ref-number="29" id="idea29" data-nb-words="44" data-nb-chars="282">„To je&nbsp;přece paní Beránková,“ připomenul pan Šustek od&nbsp;sedmého piva, které bylo ve&nbsp;skutečnosti čtvrté, protože pil jenom lichá piva, když měl to&nbsp;poslání, prorazit tribunovi cestu do&nbsp;rozhlasu. Zaradoval se, když paní Beránkovou spatřil, protože se&nbsp;domníval, že&nbsp;cesta už&nbsp;je&nbsp;proražená.</span></p>
        <p class="chunk" data-nb-ref-number="30" data-nb-words="4" data-nb-chars="30"><span class="idea" data-nb-ref-number="30" id="idea30" data-nb-words="4" data-nb-chars="30">„Neznám,“ zasmušil se&nbsp;Semlela.</span></p>
        <p class="chunk" data-nb-ref-number="31" data-nb-words="8" data-nb-chars="49"><span class="idea" data-nb-ref-number="31" id="idea31" data-nb-words="8" data-nb-chars="49">„Znáte. Ta&nbsp;paní Beránková s&nbsp;tím rozhlasem přece.“</span></p>
        <p class="chunk" data-nb-ref-number="32" data-nb-words="6" data-nb-chars="36"><span class="idea" data-nb-ref-number="32" id="idea32" data-nb-words="6" data-nb-chars="36">„Aha. Ta&nbsp;Beránková s&nbsp;tím rozhlasem?“</span></p>
        <p class="chunk" data-nb-ref-number="33" data-nb-words="2" data-nb-chars="10"><span class="idea" data-nb-ref-number="33" id="idea33" data-nb-words="2" data-nb-chars="10">„Ano, ta.“</span></p>
        <p class="chunk" data-nb-ref-number="34" data-nb-words="29" data-nb-chars="172"><span class="idea" data-nb-ref-number="34" id="idea34" data-nb-words="29" data-nb-chars="172">„Ano, já&nbsp;jsem ta&nbsp;Beránková, Alžběta Beránková, rozená Podivínská, s&nbsp;tím rozhlasem, jak jsem tady, a&nbsp;vy jste, pane tribune, když tady pan Šustek, tak proto jsem si&nbsp;troufla…“</span></p>
        <p class="chunk" data-nb-ref-number="35" data-nb-words="13" data-nb-chars="80"><span class="idea" data-nb-ref-number="35" id="idea35" data-nb-words="13" data-nb-chars="80">„Kdy se&nbsp;mám dostavit, paní Beránková, do&nbsp;toho rádia?“ zalistoval tribun v&nbsp;diáři.</span></p>
        <p class="chunk" data-nb-ref-number="36" data-nb-words="36" data-nb-chars="206"><span class="idea" data-nb-ref-number="36" id="idea36" data-nb-words="36" data-nb-chars="206">„Je to&nbsp;špatné, pane tribune Lidu, je&nbsp;to&nbsp;tuze špatné. On&nbsp;ho&nbsp;ten noční prokurátor Voda v&nbsp;noci obvinil, a&nbsp;tak jsem si&nbsp;myslela, mého syna Dušánka Beránka, mistra zvuku, obvinil. Z&nbsp;přípravy revoluce ho&nbsp;obvinil.“</span></p>
        <p class="chunk" data-nb-ref-number="37" data-nb-words="66" data-nb-chars="373"><span class="idea" data-nb-ref-number="37" id="idea37" data-nb-words="66" data-nb-chars="373">Tohle Petr Semlela slyšel nerad, mohlo by&nbsp;to&nbsp;být nebezpečné. Má-li Lid už&nbsp;všeho dost, může se&nbsp;pohnout, a&nbsp;jen těžko lze předvídat kterým směrem. Revoluce se&nbsp;bál ze&nbsp;všeho nejvíc, že&nbsp;by&nbsp;mohla vypuknout a&nbsp;on by&nbsp;ji&nbsp;musel vést. Už&nbsp;by&nbsp;nebyl tribunem Lidu, ale revolucionářem, a&nbsp;někdo by&nbsp;ho&nbsp;mohl zastřelit. Nebo popravit, kdyby revoluce nezvítězila. A&nbsp;kdyby zvítězila, co&nbsp;pak s&nbsp;ní?</span></p>
        <p class="chunk" data-nb-ref-number="38" data-nb-words="110" data-nb-chars="634"><span class="idea" data-nb-ref-number="38" id="idea38" data-nb-words="110" data-nb-chars="634">Co&nbsp;když se&nbsp;Lid rozhodne, že&nbsp;bude vládnout sám sobě? To&nbsp;by&nbsp;to&nbsp;dopadlo!&nbsp;– Lid si&nbsp;přece vládnout nedokáže, vždyť se&nbsp;ani nedomluví, jaké pivo je&nbsp;nejlepší. Vždyť ani neví, co&nbsp;chce. Každý chce něco jiného, něco jiného očekává. Nikomu se&nbsp;jeho tužby nesplní, když revoluce vyhraje. Zájmy, přání a&nbsp;požadavky, očekávání na&nbsp;sebe narážejí, nastává chaos, zmatek, zoufalství. Zatím Lid sedí v&nbsp;Lidovém domě, pije a&nbsp;klábosí, občas si&nbsp;zanadává. Sedí-li Lid v&nbsp;hospodě a&nbsp;pije pivo a&nbsp;kořalku, je&nbsp;to&nbsp;dobré. Ještě lze nejhoršímu zabránit. Lid neví, co&nbsp;chce, ale ví, co&nbsp;nechce. V&nbsp;tom by&nbsp;mohlo spočívat nebezpečí. Tribun Lidu to&nbsp;naštěstí drží pevně v&nbsp;rukou.</span></p>
        <p class="chunk" data-nb-ref-number="39" data-nb-words="6" data-nb-chars="34"><span class="idea" data-nb-ref-number="39" id="idea39" data-nb-words="6" data-nb-chars="34">„Co s&nbsp;tím, vážená paní Dušánková…“</span></p>
        <p class="chunk" data-nb-ref-number="40" data-nb-words="15" data-nb-chars="81"><span class="idea" data-nb-ref-number="40" id="idea40" data-nb-words="15" data-nb-chars="81">„Beránková. Myslela jsem, že&nbsp;byste něco, když jste náš tribun a&nbsp;my jsme váš Lid…“</span></p>
        <p class="chunk" data-nb-ref-number="41" data-nb-words="3" data-nb-chars="17"><span class="idea" data-nb-ref-number="41" id="idea41" data-nb-words="3" data-nb-chars="17">„Něco, něco… Co?“</span></p>
        <p class="chunk" data-nb-ref-number="42" data-nb-words="6" data-nb-chars="28"><span class="idea" data-nb-ref-number="42" id="idea42" data-nb-words="6" data-nb-chars="28">„Třeba že&nbsp;byste… Co&nbsp;já&nbsp;vím?“</span></p>
        <p class="chunk" data-nb-ref-number="43" data-nb-words="6" data-nb-chars="28"><span class="idea" data-nb-ref-number="43" id="idea43" data-nb-words="6" data-nb-chars="28">„To já&nbsp;taky nevím, co&nbsp;bych…“</span></p>
        <p class="chunk" data-nb-ref-number="44" data-nb-words="18" data-nb-chars="111"><span class="idea" data-nb-ref-number="44" id="idea44" data-nb-words="18" data-nb-chars="111">„Mohl byste přece promluvit do&nbsp;rádia,“ napadlo pana Šustka, když dopil sedmé a&nbsp;chystal se&nbsp;objednat deváté pivo.</span></p>
        <p class="chunk" data-nb-ref-number="45" data-nb-words="25" data-nb-chars="159"><span class="idea" data-nb-ref-number="45" id="idea45" data-nb-words="25" data-nb-chars="159">„Ano, ano,“ zaradovala se&nbsp;paní Beránková, „to by&nbsp;mohlo Dušán­kovi pomoci. A&nbsp;řekněte jim, že&nbsp;Dušan Beránek, mistr zvuku, žádnou revoluci nechce. Že&nbsp;je&nbsp;nevinen.“</span></p>
        <p class="chunk" data-nb-ref-number="46" data-nb-words="62" data-nb-chars="398"><span class="idea" data-nb-ref-number="46" id="idea46" data-nb-words="62" data-nb-chars="398">„Ani Lid žádnou revoluci nechce,“ řekl Petr Semlela rozvážně. „Revoluce není řešení, revoluce není k&nbsp;ničemu. Revoluce vede leda do&nbsp;neštěstí. Revoluce nic dobrého nepřinese, a&nbsp;kdo to&nbsp;odskáče? Lid to&nbsp;odskáče. Jako vždycky, Lid. Obyčejný člověk. To&nbsp;si&nbsp;měl ten váš synáček, paní Dušánková, pořádně rozmyslet, než se&nbsp;do&nbsp;něčeho takového pouštěl. Revoluce není žádná sranda! Lid si&nbsp;cosi takového nepřeje.“</span></p>
        <p class="chunk" data-nb-ref-number="47" data-nb-words="29" data-nb-chars="178"><span class="idea" data-nb-ref-number="47" id="idea47" data-nb-words="29" data-nb-chars="178">„Právě,“ souhlasila paní Beránková. „Můj Dušánek se&nbsp;do&nbsp;žádné revoluce nepouštěl. Můj Dušánek žádnou revoluci nechce, oni mu&nbsp;ji&nbsp;strčili do&nbsp;bot, a&nbsp;teď v&nbsp;tom lítá, chudák, nevinně.“</span></p>
        <p class="chunk" data-nb-ref-number="48" data-nb-words="7" data-nb-chars="29"><span class="idea" data-nb-ref-number="48" id="idea48" data-nb-words="7" data-nb-chars="29">„Kdo že&nbsp;mu&nbsp;to&nbsp;strčil do&nbsp;bot?“</span></p>
        <p class="chunk" data-nb-ref-number="49" data-nb-words="19" data-nb-chars="88"><span class="idea" data-nb-ref-number="49" id="idea49" data-nb-words="19" data-nb-chars="88">„Oni mu&nbsp;to&nbsp;strčili do&nbsp;bot. Oni. Vím já&nbsp;kdo? Oni! Kdo by&nbsp;to&nbsp;mohl vědět… Pan Šustek snad?“</span></p>
        <p class="chunk" data-nb-ref-number="50" data-nb-words="69" data-nb-chars="361"><span class="idea" data-nb-ref-number="50" id="idea50" data-nb-words="69" data-nb-chars="361">„Já ne. Já&nbsp;rozhodně ne. Já&nbsp;nikomu nic do&nbsp;bot nestrkám. Já&nbsp;si&nbsp;hledím svého, o&nbsp;ničem nic nevím, já&nbsp;mám svých starostí dost. Jenom s&nbsp;těmi koberci, co&nbsp;to&nbsp;dá&nbsp;práce. Já&nbsp;za&nbsp;to&nbsp;nemůžu, že&nbsp;bydlím s&nbsp;Beránkovými v&nbsp;jednom baráku. Já&nbsp;už&nbsp;jsem tam bydlel, než se&nbsp;nastěhovali se&nbsp;starým Beránkem, než od&nbsp;nich utekl kdovíkam. Vždyť já&nbsp;je&nbsp;ani moc neznám,“ vymlouval se&nbsp;pan Šustek.</span></p>
        <p class="chunk" data-nb-ref-number="51" data-nb-words="64" data-nb-chars="356"><span class="idea" data-nb-ref-number="51" id="idea51" data-nb-words="64" data-nb-chars="356">„Já neříkám, že&nbsp;zrovna pan Šustek, takový zdvořilý, tichý pán, i&nbsp;koberec mi&nbsp;pomohl vyklepat, mauri z&nbsp;obýváku, když je&nbsp;Dušánek ve&nbsp;vězení, na&nbsp;štrúdl ho&nbsp;občas pozvu, ten by, kdepak pan Šustek!“ zastala se&nbsp;paní Beránková svého souseda. „Já říkám oni. Oni jsou všude, ve&nbsp;všem mají prsty, do&nbsp;všeho se&nbsp;pletou, jenže jak se&nbsp;to&nbsp;pozná? O&nbsp;všem rozhodují a&nbsp;my nevíme.“</span></p>
        <p class="chunk" data-nb-ref-number="52" data-nb-words="57" data-nb-chars="300"><span class="idea" data-nb-ref-number="52" id="idea52" data-nb-words="57" data-nb-chars="300">„Tak dobře, tak já&nbsp;to&nbsp;řeknu do&nbsp;rozhlasu, že&nbsp;Lid si&nbsp;žádnou revoluci nepřeje, že&nbsp;to&nbsp;oni. Jenže to&nbsp;by&nbsp;mě&nbsp;musel Ostrý pustit k&nbsp;mikrofonu, a&nbsp;Ostrý mě&nbsp;k&nbsp;mikrofonu nepustí. Vy&nbsp;jste mi, paní Dušánková, slíbila tu&nbsp;cestičku do&nbsp;rádia, a&nbsp;nic. Teď jsem vám dost dobrý, když tomu vašemu Beránkovi teče do&nbsp;bot, že!“</span></p>
        <p class="chunk" data-nb-ref-number="53" data-nb-words="82" data-nb-chars="488"><span class="idea" data-nb-ref-number="53" id="idea53" data-nb-words="82" data-nb-chars="488">„Když já&nbsp;jsem teď měla tolik starostí o&nbsp;Dušánka, vždyť je&nbsp;to&nbsp;můj syn, nikoho jiného v&nbsp;světě nemám. Sama jsem ho&nbsp;vychovala, když nám Beran před lety utekl s&nbsp;kamarádem. Kdyby něco ukradl, neřeknu. Kdyby někoho zamordoval, prosím. Jenže on&nbsp;nic, a&nbsp;teď tohle! To&nbsp;není jen tak. Chápejte, pane tribune Lidu, že&nbsp;jsem neměla myšlenky na&nbsp;umetání cestiček do&nbsp;rozhlasu… Ale cestička bude! Už&nbsp;brzy,“ slíbila paní Beránková a&nbsp;Semlela jí&nbsp;velkoryse přistrčil své netknuté, zvětralé pivo se&nbsp;spadlou pěnou.</span></p>
        <p class="chunk" data-nb-ref-number="54" data-nb-words="151" data-nb-chars="970"><span class="idea" data-nb-ref-number="54" id="idea54" data-nb-words="151" data-nb-chars="970">Chystaly se&nbsp;Dušánkovy třicáté sedmé narozeniny. Pan Šustek schválil paní Beránkové její plán, jak se&nbsp;dostat zavilému Osvaldu Ostrému na&nbsp;kobylku. Téměř dobrovolně vyklepal už&nbsp;podruhé v&nbsp;jednom týdnu ten velký koberec mauri z&nbsp;obývacího pokoje, protože právě zde, na&nbsp;koberci v&nbsp;obývacím pokoji paní Beránkové, se&nbsp;rafinovaný plán, jak umést tribunovi Lidu cestičku k&nbsp;rozhlasovému mikrofonu, uskuteční. Už&nbsp;se&nbsp;pekly štrúdly, také sud piva Bernard pan Šustek přivalil z&nbsp;Lidového domu, pípu vypůjčil, ale narážet se&nbsp;bude až&nbsp;pak, až&nbsp;se&nbsp;shromáždí všichni hosté, protože je&nbsp;to&nbsp;veliká atrakce. Komu se&nbsp;poštěstí&nbsp;– Bernardýn naráží pivo sám, v&nbsp;skrytu svého sklepa&nbsp;–, aby se&nbsp;stal svědkem narážení? Dušánkovo narozeninové pivo bude narážet pan Šustek před očima všech v&nbsp;obývacím pokoji. Škoda že&nbsp;se&nbsp;oslava odehraje v&nbsp;oslavencově nepřítomnosti. Kdepak, Dušánka na&nbsp;oslavu z&nbsp;vězení nepustí. Vazební věznice prý není holubník! Jako by&nbsp;chtěl Dušánek v&nbsp;den svých sedmatřicátých narozenin létat!</span></p>
        <p class="chunk" data-nb-ref-number="55" data-nb-words="160" data-nb-chars="972"><span class="idea" data-nb-ref-number="55" id="idea55" data-nb-words="160" data-nb-chars="972">K&nbsp;Beránkům na&nbsp;oslavu přijdou všichni Dušánkovi blízcí kolegové z&nbsp;rádia. Pozván je&nbsp;také Petr Semlela, ale ten přijde později, jako překvapení, až&nbsp;budou hosté v&nbsp;dobré náladě, až&nbsp;paní Beránková vymámí z&nbsp;redaktora Ostrého slib, že&nbsp;umožní tribunovi Lidu promluvit v&nbsp;rozhlase. Teprve pak vyvěsí paní Beránková do&nbsp;okna zelený šátek na&nbsp;znamení, že&nbsp;je&nbsp;volno, tribun Lidu vstoupí, obejme se&nbsp;s&nbsp;přítelem z&nbsp;dětství Osvaldem Ostrým, vypijí spolu sklenku něčeho ostrého a&nbsp;odjedou do&nbsp;rozhlasu. Odveze je&nbsp;paní režisérka Mája Vožatá mercedesem od&nbsp;tatíčka továrníka, aby tam byli co&nbsp;nejrychleji. Ve&nbsp;studiu sedm, kde lze otevřít okna a&nbsp;doléhají sem hlásky ptáčků z&nbsp;parku, pronese tribun svůj první rozhlasový projev. Brána věznice se&nbsp;otevře a&nbsp;Dušan Beránek, mistr zvuku, bude opět na&nbsp;svobodě. Budou řízky a&nbsp;vlašský salát jako o&nbsp;Vánocích, šunkové rolky s&nbsp;křenem, tři druhy sýrů: niva, čedar a&nbsp;romadúr, jahody se&nbsp;šlehačkou, protože už&nbsp;je&nbsp;léto a&nbsp;jahody zrovna zrají. Uměl se&nbsp;ten Dušánek narodit.</span></p>
        <p class="chunk" data-nb-ref-number="56" data-nb-words="108" data-nb-chars="679"><span class="idea" data-nb-ref-number="56" id="idea56" data-nb-words="108" data-nb-chars="679">Všechno už&nbsp;bylo nachystáno, paní Beránková si&nbsp;oblékla temně modrý kostýmek s&nbsp;jemným proužkem, připjala stříbrnou brož znázorňující Hradčany, sídlo našich králů a&nbsp;pana prezidenta Bořka Bouchaly, zástěru odloží, až&nbsp;tu&nbsp;budou, jen co&nbsp;se&nbsp;ozve zvonek u&nbsp;dveří. Určitě přijedou všichni najednou, paní režisérka Vožatá je&nbsp;k&nbsp;Beránkům přiveze, do&nbsp;jejího oldtajmra se&nbsp;vejde spousta lidí. Pan Šustek se&nbsp;oholil a&nbsp;s&nbsp;dřevěnou palicí v&nbsp;ruce čeká na&nbsp;ten okamžik, až&nbsp;palicí zprudka máchne a&nbsp;jediným máchnutím zarazí pípu do&nbsp;sudu. Ještě mají dost času, ale paní Beránková je&nbsp;už&nbsp;jako na&nbsp;trní, vždyť očekává vzácné hosty, vždyť nachystala událost, jejíž význam daleko přesáhne běžnou oslavu narozenin.</span></p>
        <p class="chunk" data-nb-ref-number="57" data-nb-words="38" data-nb-chars="241"><span class="idea" data-nb-ref-number="57" id="idea57" data-nb-words="38" data-nb-chars="241">Pozvání na&nbsp;oslavu narozenin Dušana Beránka, mistra zvuku a&nbsp;vězně ve&nbsp;vyšetřovací vazbě, nebylo přijato jednoznačně a&nbsp;s&nbsp;nadšením, s&nbsp;jakým by&nbsp;bývalo bylo přijato za&nbsp;jiných okolností&nbsp;– kdyby na&nbsp;Dušánkovi nebylo lpělo nařčení z&nbsp;přípravy revoluce.</span></p>
        <p class="chunk" data-nb-ref-number="58" data-nb-words="243" data-nb-chars="1492"><span class="idea" data-nb-ref-number="58" id="idea58" data-nb-words="243" data-nb-chars="1492">Hlasatel Metoděj Klepeta se&nbsp;zděsil. Vždyť jej kompromitoval už&nbsp;samotný fakt, že&nbsp;pozvánku dostal. Byla vytištěna zlatou a&nbsp;šedou antikvou na&nbsp;ušlechtilém kartonu, Klepetovo jméno bylo připsáno krasopisně rukou, modrým inkoustem. Kdyby to&nbsp;někdo spatřil, mohl by&nbsp;se&nbsp;domnívat, že&nbsp;Metoděj Klepeta je&nbsp;Beránkovým důvěrným přítelem, že&nbsp;by&nbsp;mu&nbsp;tudíž mohl s&nbsp;přípravou revoluce pomáhat. Kdo že&nbsp;by&nbsp;se&nbsp;to&nbsp;mohl domnívat? Kdo… Oni přece! Oni se&nbsp;to&nbsp;mohou domnívat, vždyť jsou všude, všechno vidí, všechno slyší, mají dokonalou techniku, všechno vědí, o&nbsp;všem rozhodují. Pan Klepeta odešel s&nbsp;pozvánkou na&nbsp;toaletu&nbsp;– tam by&nbsp;mohl být v&nbsp;relativním bezpečí&nbsp;–, zamkl se&nbsp;v&nbsp;kabince a&nbsp;začal pozvánku trhat na&nbsp;malé kousíčky, postupně ji&nbsp;splachoval. Dával pozor, aby voda vzala všechny kousky, aby nevyplavalo na&nbsp;povrch, že&nbsp;také on… Vždyť by&nbsp;mu&nbsp;mohli, až&nbsp;paní Vožatá odejde na&nbsp;zasloužený odpočinek&nbsp;– jednou k&nbsp;tomu přece musí dojít&nbsp;–, zatrhnout režírování, vždyť oni by&nbsp;ho&nbsp;mohli z&nbsp;rozhlasu vyhodit, a&nbsp;co by&nbsp;pak… Je&nbsp;tu&nbsp;ovšem daleko hrůznější možnost: Vždyť oni by&nbsp;mohli strčit nějakou revoluci do&nbsp;bot také Metoději Klepetovi a&nbsp;pak ho&nbsp;jako Dušánka… Tam by&nbsp;si&nbsp;nemohl žehlit košile a&nbsp;nosit perleťové knoflíčky na&nbsp;manžetách. Studená ruka strachu přejela mu&nbsp;po&nbsp;páteři shora dolů. Ještě hodnou chvíli zůstal na&nbsp;toaletě, ačkoli kompromitující papírky odpluly kanalizací a&nbsp;bezpečně dopluly do&nbsp;čističky odpadních vod na&nbsp;Císařském ostrově. Hlasatel Klepeta musel ještě na&nbsp;toaletě setrvat, pak to&nbsp;teprve na&nbsp;něj přišlo se&nbsp;vší naléhavostí.</span></p>
        <p class="chunk" data-nb-ref-number="59" data-nb-words="20" data-nb-chars="133"><span class="idea" data-nb-ref-number="59" id="idea59" data-nb-words="20" data-nb-chars="133">Paní režisérka Mája Vožatá se&nbsp;zaradovala, když se&nbsp;jí&nbsp;podařilo proniknout do&nbsp;obálky pilníkem na&nbsp;nehty. Měla ráda společenské události.</span></p>
        <p class="chunk" data-nb-ref-number="60" data-nb-words="48" data-nb-chars="306"><span class="idea" data-nb-ref-number="60" id="idea60" data-nb-words="48" data-nb-chars="306">„Tak už&nbsp;ho&nbsp;pustili, chlapce čiperného!“ zahlaholila na&nbsp;celé studio sedm, ačkoli tam byla sama. Nepotřebovala své nadšení s&nbsp;někým sdílet. Odkryla kostkovaný ubrousek z&nbsp;košíku, nalila si&nbsp;sherry do&nbsp;broušené sklenky, usrkla, otevřela okno a&nbsp;oznámila ptactvu v&nbsp;parku novinu: „Tak už&nbsp;ho&nbsp;pustili, bude se&nbsp;slavit!“</span></p>
        <p class="chunk" data-nb-ref-number="61" data-nb-words="58" data-nb-chars="368"><span class="idea" data-nb-ref-number="61" id="idea61" data-nb-words="58" data-nb-chars="368">Redaktor Osvald Ostrý obálku s&nbsp;pozvánkou ani neotevřel, hodil ji&nbsp;rovnou do&nbsp;koše. Takových zásilek mu&nbsp;chodily denně tuny. Jeho metoda, jak vyřizovat poštu, byla rychlá a&nbsp;účinná, vůbec ho&nbsp;nezatěžovala. Redakční koše bývají bezedné, redakční koš vyřídí poštu ihned. Tím pádem se&nbsp;pan redaktor nedozvěděl, co&nbsp;se&nbsp;u&nbsp;Beránků chystá. Přitom se&nbsp;to&nbsp;chystalo především kvůli němu.</span></p>
        <p class="chunk" data-nb-ref-number="62" data-nb-words="100" data-nb-chars="634"><span class="idea" data-nb-ref-number="62" id="idea62" data-nb-words="100" data-nb-chars="634">Z&nbsp;učně zvuku Pala Lovečka se&nbsp;za&nbsp;Dušánkovy nepřítomnosti vyklubal tovaryš, osoba vážená a&nbsp;nepostradatelná, protože rozuměl všem těm digitálům, ímejlům, entrům, šiftům a&nbsp;podobným nepochopitelnostem. Na&nbsp;oslavu si&nbsp;koupil novou kravatu s&nbsp;šikmými červenými proužky na&nbsp;zeleném podkladu. Oslavy měl rád, nejraději s&nbsp;děvčaty, čehož se&nbsp;mu&nbsp;při této příležitosti sotva dostane, ale ani bez děvčat nemusí být oslava k&nbsp;zahození, pokud bude štrúdl. Určitě bude, paní Beránková je&nbsp;svými štrúdly v&nbsp;rádiu proslavená. Novou kravatu by&nbsp;si&nbsp;koupil tak jako tak, už&nbsp;ji&nbsp;potřeboval; a&nbsp;když ho&nbsp;to&nbsp;tam přestane bavit, může odejít a&nbsp;předvést kravatu někde jinde.</span></p>
        <p class="chunk" data-nb-ref-number="63" data-nb-words="142" data-nb-chars="850"><span class="idea" data-nb-ref-number="63" id="idea63" data-nb-words="142" data-nb-chars="850">Paní režisérku Vožatou napadlo, že&nbsp;by&nbsp;mohla celou partu odvézt z&nbsp;rádia na&nbsp;oslavu vozem. Jenže kdo zaručí, že&nbsp;jí&nbsp;do&nbsp;památečního mercedesu nenanosí bláto, že&nbsp;nepoškodí čalounění, že&nbsp;tam nezačnou kouřit? Jen ať&nbsp;si&nbsp;šlapou hezky pěšky nebo jedou tramvají či&nbsp;co&nbsp;to&nbsp;tam jezdí. Vtom si&nbsp;uvědomila, že&nbsp;neví, kam a&nbsp;kudy má&nbsp;jet, kde oslavenec bydlí. Věděla, že&nbsp;je&nbsp;to&nbsp;někde na&nbsp;okraji města blízko lesa, jenže to&nbsp;nestačí. Potřebuje navigátora. V&nbsp;úvahu přichází jedině Metoděj Klepeta, milý chlapec, dítě její nejlepší přítelky z&nbsp;gymnázia Vesna. Ten jí&nbsp;v&nbsp;mercedesu nenašlape. I&nbsp;kdyby našlapal, kouřit jí&nbsp;tam nebude, a&nbsp;i&nbsp;kdyby kouřil, Metoděj může, její milý Metodějíček. Ten by&nbsp;směl i&nbsp;čalounění zapatlat. Třeba nezapatlá, když nebude cestou lízat zmrzlinu. Metoděje Klepetu by&nbsp;odvezla z&nbsp;Čech až&nbsp;na&nbsp;konec světa, kdyby chtěl. Jen jí&nbsp;musí říkat kudy, aby nezabloudila.</span></p>
        <p class="chunk" data-nb-ref-number="64" data-nb-words="35" data-nb-chars="225"><span class="idea" data-nb-ref-number="64" id="idea64" data-nb-words="35" data-nb-chars="225">Hlasatel Klepeta nechtěl vypadat jako zbabělec, ačkoli zbabělec byl a&nbsp;také tak vypadal, i&nbsp;když tak vypadat nechtěl. Když mu&nbsp;paní Vožatá nabídla místo ve&nbsp;voze, nenapadla ho&nbsp;přijatelná výmluva a&nbsp;s&nbsp;hlubokým povzdechem nastoupil.</span></p>
        <p class="chunk" data-nb-ref-number="65" data-nb-words="10" data-nb-chars="58"><span class="idea" data-nb-ref-number="65" id="idea65" data-nb-words="10" data-nb-chars="58">„Musíš mi&nbsp;říkat, Metoději, kudy se&nbsp;k&nbsp;těm Beránkovým jede.“</span></p>
        <p class="chunk" data-nb-ref-number="66" data-nb-words="7" data-nb-chars="40"><span class="idea" data-nb-ref-number="66" id="idea66" data-nb-words="7" data-nb-chars="40">„Rovně, teto, pořád rovně a&nbsp;pak doleva.“</span></p>
        <p class="chunk" data-nb-ref-number="67" data-nb-words="14" data-nb-chars="88"><span class="idea" data-nb-ref-number="67" id="idea67" data-nb-words="14" data-nb-chars="88">„Takový slušný chlapec, a&nbsp;oni ho&nbsp;zavřou kvůli revoluci. Copak kvůli revoluci se&nbsp;zavírá?“</span></p>
        <p class="chunk" data-nb-ref-number="68" data-nb-words="10" data-nb-chars="54"><span class="idea" data-nb-ref-number="68" id="idea68" data-nb-words="10" data-nb-chars="54">„Kdoví jak to&nbsp;bylo. Jestli on&nbsp;ten Beránek třeba něco…“</span></p>
        <p class="chunk" data-nb-ref-number="69" data-nb-words="16" data-nb-chars="85"><span class="idea" data-nb-ref-number="69" id="idea69" data-nb-words="16" data-nb-chars="85">„Kdyby něco, to&nbsp;by&nbsp;ho&nbsp;přece nepustili. Přece ho&nbsp;pustili, když je&nbsp;ta&nbsp;oslava… Nebo ne?“</span></p>
        <p class="chunk" data-nb-ref-number="70" data-nb-words="15" data-nb-chars="100"><span class="idea" data-nb-ref-number="70" id="idea70" data-nb-words="15" data-nb-chars="100">„Nevím, teto, spíš ho&nbsp;nepustili, než pustili. Může to&nbsp;být oslava v&nbsp;nepřítomnosti. Taková vzpomínka.“</span></p>
        <p class="chunk" data-nb-ref-number="71" data-nb-words="152" data-nb-chars="865"><span class="idea" data-nb-ref-number="71" id="idea71" data-nb-words="152" data-nb-chars="865">„To je&nbsp;dobře, že&nbsp;ho&nbsp;pustili, vždyť revoluce už&nbsp;byla, a&nbsp;jak to&nbsp;dopadlo! Není tomu tak dávno, nejdřív bylo povstání proti nacistům, to&nbsp;bylo v&nbsp;květnu, dobře si&nbsp;na&nbsp;to&nbsp;pamatuji, to&nbsp;jsem hlásala: Na&nbsp;pomoc bojující Praze! Všude se&nbsp;střílelo, jako za&nbsp;povstání. Pokaždé o&nbsp;tom vyprávím, aby se&nbsp;nezapomnělo, protože se&nbsp;rádo zapomíná, a&nbsp;pak to&nbsp;tak vypadá. Žádná úcta ke&nbsp;starším pamětníkům. V&nbsp;únoru tomu nasadili korunu, pak už&nbsp;se&nbsp;s&nbsp;tím nedalo nic dělat. To&nbsp;byla revoluce. Ano, v&nbsp;únoru to&nbsp;bylo, protože byla zima a&nbsp;on měl na&nbsp;hlavě takovou beranici, klobouky se&nbsp;nenosily ani v&nbsp;létě, to&nbsp;by&nbsp;bylo buržoazní. Měl na&nbsp;hlavě beranici a&nbsp;říkal, že&nbsp;se&nbsp;právě…, že&nbsp;se&nbsp;právě vrátil z&nbsp;Hradu. Tak to&nbsp;bylo. To&nbsp;byla revoluce. Jenomže únor je&nbsp;před květnem… Nejdřív musel být únor, vítězství pracujícího lidu, a&nbsp;pak teprve květen, květnové povstání, šeříky, rudoarmějci s&nbsp;harmoškami, rozjásaný Lid…“</span></p>
        <p class="chunk" data-nb-ref-number="72" data-nb-words="8" data-nb-chars="52"><span class="idea" data-nb-ref-number="72" id="idea72" data-nb-words="8" data-nb-chars="52">„Ano, tak nějak, teto, to&nbsp;bylo,“ přikyvoval Klepeta.</span></p>
        <p class="chunk" data-nb-ref-number="73" data-nb-words="3" data-nb-chars="22"><span class="idea" data-nb-ref-number="73" id="idea73" data-nb-words="3" data-nb-chars="22">„Jedu dobře, chlapče?“</span></p>
        <p class="chunk" data-nb-ref-number="74" data-nb-words="4" data-nb-chars="26"><span class="idea" data-nb-ref-number="74" id="idea74" data-nb-words="4" data-nb-chars="26">„Ano, teto, jedeš nejlíp.“</span></p>
        <p class="chunk" data-nb-ref-number="75" data-nb-words="74" data-nb-chars="445"><span class="idea" data-nb-ref-number="75" id="idea75" data-nb-words="74" data-nb-chars="445">„Když tě&nbsp;moje věrná přítelka Ája Burešová, rozená Klepetová či&nbsp;provdaná Klepetová, přivezla z&nbsp;Podolí zamotaného v&nbsp;peřince, když z&nbsp;té peřinky odmotala široký vyšívaný tkaloun a&nbsp;peřinku rozbalila, byls takové pěkné baculaté miminko s&nbsp;modrýma očima. Mlel jsi nahýma nožkama a&nbsp;ručičkama v&nbsp;pěstičky, a&nbsp;když jsem se&nbsp;k&nbsp;tobě naklonila, abych ti&nbsp;dala pusu na&nbsp;bříško, chytils mě&nbsp;těma tlapičkama za&nbsp;nos a&nbsp;chtěls ho&nbsp;strčit do&nbsp;pusinky. To&nbsp;je&nbsp;moje vzpomínka.“</span></p>
        <p class="chunk" data-nb-ref-number="76" data-nb-words="8" data-nb-chars="38"><span class="idea" data-nb-ref-number="76" id="idea76" data-nb-words="8" data-nb-chars="38">„Já vím, teto, a&nbsp;pak jsem tě&nbsp;počůral.“</span></p>
        <p class="chunk" data-nb-ref-number="77" data-nb-words="10" data-nb-chars="51"><span class="idea" data-nb-ref-number="77" id="idea77" data-nb-words="10" data-nb-chars="51">„Ano, ano, pak jsi mě&nbsp;počůral. Ty&nbsp;si&nbsp;to&nbsp;pamatuješ?“</span></p>
        <p class="chunk" data-nb-ref-number="78" data-nb-words="3" data-nb-chars="20"><span class="idea" data-nb-ref-number="78" id="idea78" data-nb-words="3" data-nb-chars="20">„Jenom z&nbsp;vyprávění.“</span></p>
        <p class="chunk" data-nb-ref-number="79" data-nb-words="19" data-nb-chars="111"><span class="idea" data-nb-ref-number="79" id="idea79" data-nb-words="19" data-nb-chars="111">„Ano, z&nbsp;vyprávění. Teď tomu rozumím. Ale byla to&nbsp;legrace, viď? Kdepak dneska… Dneska tě&nbsp;zavřou, ani nevíš jak.“</span></p>
        <p class="chunk" data-nb-ref-number="80" data-nb-words="40" data-nb-chars="242"><span class="idea" data-nb-ref-number="80" id="idea80" data-nb-words="40" data-nb-chars="242">„Právě toho se&nbsp;bojím,“ povzdechl si&nbsp;hlasatel Klepeta. Poslouchal řeči paní režisérky jen tak na&nbsp;půl ucha, všechno už&nbsp;to&nbsp;slyšel tisíckrát, ještě od&nbsp;matky. Bedlivě sledoval, kudy se&nbsp;šinou ulicemi města. Zdá se, že&nbsp;byl s&nbsp;šinutím docela spokojen.</span></p>
        <p class="chunk" data-nb-ref-number="81" data-nb-words="75" data-nb-chars="425"><span class="idea" data-nb-ref-number="81" id="idea81" data-nb-words="75" data-nb-chars="425">„Kdepak, tebe by&nbsp;nezavřeli. A&nbsp;kdyby tě&nbsp;zavřeli, já&nbsp;bych to&nbsp;tak nenechala. Já&nbsp;bych jim řekla, protože jsem pamětnice a&nbsp;na mne oni dají: Pusťte ho, bych jim řekla, vždyť nic neudělal. Vždyť já&nbsp;mám vyznamenání od&nbsp;pana prezidenta v&nbsp;takové modré krabičce a&nbsp;k&nbsp;tomu rouru za&nbsp;to, že&nbsp;jsem se&nbsp;účastnila. Aktivně! Ano, v&nbsp;únoru měl takovou beranici na&nbsp;hlavě, protože tam tuze foukalo na&nbsp;Staroměstském náměstí, v&nbsp;květnu už&nbsp;tolik nefouká.“</span></p>
        <p class="chunk" data-nb-ref-number="82" data-nb-words="12" data-nb-chars="62"><span class="idea" data-nb-ref-number="82" id="idea82" data-nb-words="12" data-nb-chars="62">„To je&nbsp;pravda, v&nbsp;květnu fouká mnohem méně a&nbsp;není taková zima.“</span></p>
        <p class="chunk" data-nb-ref-number="83" data-nb-words="68" data-nb-chars="419"><span class="idea" data-nb-ref-number="83" id="idea83" data-nb-words="68" data-nb-chars="419">„Můj tatíček měl ve&nbsp;Žďáru nad Sázavou továrnu na&nbsp;rybářské pruty. Ten měl známé i&nbsp;na ministerstvu. To&nbsp;by&nbsp;bylo, aby tě&nbsp;nepustili, kdybych tam zašla. Když pustili toho mistra zvuku, ani jsem nikam nemusela chodit, tebe by&nbsp;pustili natotata, stačilo by&nbsp;zavolat. Protože kvůli tobě, Metodějíčku, bych si&nbsp;došlápla i&nbsp;na pana prezidenta. Protože tebe mám ráda. Protože ty&nbsp;jsi pořád takový boubelatý chlapeček s&nbsp;modrými kukadly.“</span></p>
        <p class="chunk" data-nb-ref-number="84" data-nb-words="3" data-nb-chars="15"><span class="idea" data-nb-ref-number="84" id="idea84" data-nb-words="3" data-nb-chars="15">„No tak, teto!“</span></p>
        <p class="chunk" data-nb-ref-number="85" data-nb-words="31" data-nb-chars="187"><span class="idea" data-nb-ref-number="85" id="idea85" data-nb-words="31" data-nb-chars="187">„Ano, jsi. Až&nbsp;umřu, zdědíš po&nbsp;mně v&nbsp;rádiu režisérství a&nbsp;ve Strašnicích vilu. Už&nbsp;jsem se&nbsp;o&nbsp;tom zmínila panu generálnímu řediteli. Souhlasí. Samozřejmě, co&nbsp;by&nbsp;nesouhlasil. Ty&nbsp;se&nbsp;neraduješ?“</span></p>
        <p class="chunk" data-nb-ref-number="86" data-nb-words="1" data-nb-chars="9"><span class="idea" data-nb-ref-number="86" id="idea86" data-nb-words="1" data-nb-chars="9">„Raduju.“</span></p>
        <p class="chunk" data-nb-ref-number="87" data-nb-words="52" data-nb-chars="292"><span class="idea" data-nb-ref-number="87" id="idea87" data-nb-words="52" data-nb-chars="292">„Já vím, ty&nbsp;nechceš, abych tak brzy umřela. Jenže každý musí. Komu jinému bych to&nbsp;měla svěřit? Bude z&nbsp;tebe dobrý režisér. Ale budeš muset vždycky v&nbsp;květnu vyprávět o&nbsp;povstání, jak to&nbsp;bylo, aby se&nbsp;nezapomnělo, protože lidé rádi zapomínají, a&nbsp;když se&nbsp;jim to&nbsp;nepřipomene, jak to&nbsp;pak mají vědět!“</span></p>
        <p class="chunk" data-nb-ref-number="88" data-nb-words="56" data-nb-chars="363"><span class="idea" data-nb-ref-number="88" id="idea88" data-nb-words="56" data-nb-chars="363">„Děkuju, teto,“ zabručel Metoděj Klepeta a&nbsp;spokojeně se&nbsp;usmál. Ale neusmál se&nbsp;proto, že&nbsp;mu&nbsp;paní režisérka Vožatá odkáže svůj úřad sakumprásk i&nbsp;s&nbsp;květnovým povstáním, byl spokojený proto, že&nbsp;se&nbsp;blížili Strašnicím. Trasu z&nbsp;rádia do&nbsp;strašnické vily má&nbsp;paní režisérka vyježděnou, jinudy se&nbsp;už&nbsp;léta nepouští, tudy nezabloudí. Ještě nikdy, ani jednou tudy nezabloudila.</span></p>
        <p class="chunk" data-nb-ref-number="89" data-nb-words="15" data-nb-chars="82"><span class="idea" data-nb-ref-number="89" id="idea89" data-nb-words="15" data-nb-chars="82">„Tak, a&nbsp;jsme doma,“ prohlásila spokojeně před vraty do&nbsp;garáže. „A&nbsp;co ty&nbsp;tu&nbsp;děláš?“</span></p>
        <p class="chunk" data-nb-ref-number="90" data-nb-words="4" data-nb-chars="29"><span class="idea" data-nb-ref-number="90" id="idea90" data-nb-words="4" data-nb-chars="29">„Hádej, teto, můžeš třikrát!“</span></p>
        <p class="chunk" data-nb-ref-number="91" data-nb-words="19" data-nb-chars="94"><span class="idea" data-nb-ref-number="91" id="idea91" data-nb-words="19" data-nb-chars="94">„Na kávu! Pozvala jsem tě&nbsp;na&nbsp;kávu a&nbsp;tys konečně přijal! Na&nbsp;kávu, na&nbsp;kávu, na&nbsp;kávičku na&nbsp;kávu…“</span></p>
        <p class="chunk" data-nb-ref-number="92" data-nb-words="90" data-nb-chars="603"><span class="idea" data-nb-ref-number="92" id="idea92" data-nb-words="90" data-nb-chars="603">Ti&nbsp;dva pak spolu strávili příjemné pozdní odpoledne v&nbsp;jídelně u&nbsp;oválného stolu pokrytého těžkým zeleným ubrusem se&nbsp;vzorem stylizovaných stulíků, žab a&nbsp;orobince nad kupami alb s&nbsp;fotografiemi cizích lidí a&nbsp;boubelatých chlapečků rozmanitého věku. Paní režisérka usrkávala sherry z&nbsp;broušené sklenky a&nbsp;pan hlasatel nechával vychladnout rozpustnou kávu v&nbsp;míšeňském šálku, sušenek požehnaného věku se&nbsp;také ani nedotkl. Přesto byl spokojen, že&nbsp;pro něj oslava třicátých sedmých narozenin mistra zvuku Dušana Beránka dopadla zrovna takhle. Až&nbsp;za&nbsp;tmy, když byl Metoděj Klepeta na&nbsp;odchodu, hostitelka se&nbsp;ho&nbsp;zeptala:</span></p>
        <p class="chunk" data-nb-ref-number="93" data-nb-words="7" data-nb-chars="49"><span class="idea" data-nb-ref-number="93" id="idea93" data-nb-words="7" data-nb-chars="49">„Neměli jsme být dneska, Metodějíčku, ve&nbsp;vězení?“</span></p>
        <p class="chunk" data-nb-ref-number="94" data-nb-words="6" data-nb-chars="37"><span class="idea" data-nb-ref-number="94" id="idea94" data-nb-words="6" data-nb-chars="37">„Neměli, teto. Co&nbsp;bychom tam dělali?“</span></p>
        <p class="chunk" data-nb-ref-number="95" data-nb-words="10" data-nb-chars="50"><span class="idea" data-nb-ref-number="95" id="idea95" data-nb-words="10" data-nb-chars="50">„To je&nbsp;pravda, co&nbsp;bychom my&nbsp;dva dělali ve&nbsp;vězení?“</span></p>
        <p class="chunk" data-nb-ref-number="96" data-nb-words="6" data-nb-chars="45"><span class="idea" data-nb-ref-number="96" id="idea96" data-nb-words="6" data-nb-chars="45">„Děkuji za&nbsp;příjemné odpoledne, milá tetičko.“</span></p>
        <p class="chunk" data-nb-ref-number="97" data-nb-words="15" data-nb-chars="90"><span class="idea" data-nb-ref-number="97" id="idea97" data-nb-words="15" data-nb-chars="90">„Rádo se&nbsp;stalo, synku. Já&nbsp;děkuji za&nbsp;návštěvu. Musíme si&nbsp;to, chlapče, zas někdy zopakovat.“</span></p>
        <p class="chunk" data-nb-ref-number="98" data-nb-words="48" data-nb-chars="307"><span class="idea" data-nb-ref-number="98" id="idea98" data-nb-words="48" data-nb-chars="307">Palo Loveček se&nbsp;rozhodl, že&nbsp;půjde na&nbsp;oslavu narozenin svého uvězněného nadřízeného pěšky, aby mohl jít kolem objektu nazývaného nepěkně Dívčí farma, ale my&nbsp;tomu budeme raději říkat Ďífčina. Tento název samozřejmě není oficiální. Palo má&nbsp;novou kravatu a&nbsp;byla by&nbsp;škoda nepochlubit se&nbsp;s&nbsp;něčím takovým děvčatům.</span></p>
        <p class="chunk" data-nb-ref-number="99" data-nb-words="125" data-nb-chars="752"><span class="idea" data-nb-ref-number="99" id="idea99" data-nb-words="125" data-nb-chars="752">Dívčí farma stojí v&nbsp;zahradě a&nbsp;kolem zahrady je&nbsp;vysokánský plot z&nbsp;železných kopí s&nbsp;hroty vztyčenými, aby měl každý vetřelec možnost napíchnout se&nbsp;a&nbsp;vykrvácet; aby dívky z&nbsp;Ďífčiny neměly možnost uniknout ze&nbsp;zahrady bez povolení, jen co&nbsp;se&nbsp;za&nbsp;plotem objeví Jiří Dostál na&nbsp;bílém skútru nebo jiný mladý muž s&nbsp;novou kravatou. Kopí jsou ze&nbsp;železa celá, také části obvykle dřevěné jsou na&nbsp;nich ze&nbsp;železa, aby je&nbsp;někdo nepřeřezal pilou nebo nezapálil.&nbsp;– Děvčata seděla za&nbsp;plotem v&nbsp;trávě a&nbsp;vila věnečky ze&nbsp;sedmikrás, špitala si&nbsp;o&nbsp;bílém skútru Jiřího Dostála a&nbsp;dalších skútrech, jiná děvčata ve&nbsp;větvích odkvetlých jabloní zpívala pozdně jarní písně, dokud ten svůdný rozhlasový jinoch nestanul na&nbsp;vnější straně plotu a&nbsp;mezi kopími neprostrčil svoji novou kravatu.</span></p>
        <p class="chunk" data-nb-ref-number="100" data-nb-words="27" data-nb-chars="177"><span class="idea" data-nb-ref-number="100" id="idea100" data-nb-words="27" data-nb-chars="177">„Ta je&nbsp;ale překrásná!“ zvolaly dívky, zanechaly vití, zanechaly pozdnějarních písní, seskákaly z&nbsp;jabloní a&nbsp;vrhly se&nbsp;k&nbsp;plotu. Všechny, celá Ďífčina! „Taková kravata, to&nbsp;by&nbsp;bylo!“</span></p>
        <p class="chunk" data-nb-ref-number="101" data-nb-words="29" data-nb-chars="153"><span class="idea" data-nb-ref-number="101" id="idea101" data-nb-words="29" data-nb-chars="153">„Co by&nbsp;bylo?“ chtěl vědět Palo Loveček, protože by&nbsp;rád věděl, co&nbsp;by&nbsp;mohla mít ta&nbsp;krásná děvčata za&nbsp;lubem. Co&nbsp;by&nbsp;si&nbsp;tolik děvčat počalo s&nbsp;jednou kravatou?</span></p>
        <p class="chunk" data-nb-ref-number="102" data-nb-words="30" data-nb-chars="160"><span class="idea" data-nb-ref-number="102" id="idea102" data-nb-words="30" data-nb-chars="160">„To by&nbsp;se&nbsp;teprve ukázalo, co&nbsp;by&nbsp;bylo, až&nbsp;by&nbsp;to&nbsp;bylo,“ odpověděla děvčata za&nbsp;plotem. „Jenže to&nbsp;bychom nesměla být za&nbsp;plotem… Nebo bys ty&nbsp;nesměl být před plotem.“</span></p>
        <p class="chunk" data-nb-ref-number="103" data-nb-words="14" data-nb-chars="84"><span class="idea" data-nb-ref-number="103" id="idea103" data-nb-words="14" data-nb-chars="84">„V&nbsp;tom případě byste mi&nbsp;musela otevřít vrátka, abych nemusel přes kopí a&nbsp;vykrvácet…“</span></p>
        <p class="chunk" data-nb-ref-number="104" data-nb-words="18" data-nb-chars="95"><span class="idea" data-nb-ref-number="104" id="idea104" data-nb-words="18" data-nb-chars="95">„To bychom musela mít klíček od&nbsp;branky, nebo klíč od&nbsp;brány, jenže ani ten, ani onen my&nbsp;nemáme.“</span></p>
        <p class="chunk" data-nb-ref-number="105" data-nb-words="7" data-nb-chars="40"><span class="idea" data-nb-ref-number="105" id="idea105" data-nb-words="7" data-nb-chars="40">„Tak to&nbsp;mi&nbsp;nezbude nežli se&nbsp;napíchnout.“</span></p>
        <p class="chunk" data-nb-ref-number="106" data-nb-words="10" data-nb-chars="57"><span class="idea" data-nb-ref-number="106" id="idea106" data-nb-words="10" data-nb-chars="57">„Ale to&nbsp;bychom byla nerada, co&nbsp;bychom pak s&nbsp;napíchnutým?“</span></p>
        <p class="chunk" data-nb-ref-number="107" data-nb-words="7" data-nb-chars="31"><span class="idea" data-nb-ref-number="107" id="idea107" data-nb-words="7" data-nb-chars="31">„To je&nbsp;pravda, co&nbsp;bych pak já?“</span></p>
        <p class="chunk" data-nb-ref-number="108" data-nb-words="84" data-nb-chars="498"><span class="idea" data-nb-ref-number="108" id="idea108" data-nb-words="84" data-nb-chars="498">Byla to&nbsp;zoufalá situace, neřešitelná. Taková krásná děvčata a&nbsp;ona za&nbsp;plotem tak sama. Palo popadl dvě spolu sousedící železné tyče v&nbsp;plotě a&nbsp;snažil se&nbsp;je&nbsp;vší silou dostat od&nbsp;sebe tak, aby vznikl útvar podobný oválu, tudy by&nbsp;pronikl za&nbsp;dívkami. Nebo by&nbsp;dívky mohly uniknout oválem ze&nbsp;zahrady a&nbsp;doprovodit Pala Lovečka k&nbsp;Beránkům na&nbsp;oslavu Dušánkových narozenin, případně se&nbsp;oslavy také zúčastnit, bylo-li by&nbsp;dost řízků a&nbsp;štrúdlů. Už&nbsp;se&nbsp;to&nbsp;málem povedlo, železné tyče zaúpěly, vtom se&nbsp;ozval domovník:</span></p>
        <p class="chunk" data-nb-ref-number="109" data-nb-words="5" data-nb-chars="30"><span class="idea" data-nb-ref-number="109" id="idea109" data-nb-words="5" data-nb-chars="30">„Jedeš! Vari od&nbsp;naší zahrady!“</span></p>
        <p class="chunk" data-nb-ref-number="110" data-nb-words="11" data-nb-chars="79"><span class="idea" data-nb-ref-number="110" id="idea110" data-nb-words="11" data-nb-chars="79">„Pane domovník,“ zaškemrala děvčata, „pusťte nám ho&nbsp;dovnitř! Aspoň na&nbsp;chvilku…“</span></p>
        <p class="chunk" data-nb-ref-number="111" data-nb-words="2" data-nb-chars="17"><span class="idea" data-nb-ref-number="111" id="idea111" data-nb-words="2" data-nb-chars="17">„Nepustím, leda…“</span></p>
        <p class="chunk" data-nb-ref-number="112" data-nb-words="2" data-nb-chars="10"><span class="idea" data-nb-ref-number="112" id="idea112" data-nb-words="2" data-nb-chars="10">„Leda co?“</span></p>
        <p class="chunk" data-nb-ref-number="113" data-nb-words="9" data-nb-chars="45"><span class="idea" data-nb-ref-number="113" id="idea113" data-nb-words="9" data-nb-chars="45">„Leda že&nbsp;by&nbsp;mi&nbsp;dal tu&nbsp;svoji krásnou kravatu.“</span></p>
        <p class="chunk" data-nb-ref-number="114" data-nb-words="20" data-nb-chars="116"><span class="idea" data-nb-ref-number="114" id="idea114" data-nb-words="20" data-nb-chars="116">„Jenže já&nbsp;jdu na&nbsp;oslavu třicátých sedmých narozenin, jak bych mohl bez kravaty? Vždyť jsem si&nbsp;ji&nbsp;koupil kvůli tomu.“</span></p>
        <p class="chunk" data-nb-ref-number="115" data-nb-words="2" data-nb-chars="18"><span class="idea" data-nb-ref-number="115" id="idea115" data-nb-words="2" data-nb-chars="18">„Nedáš? Nepustím!“</span></p>
        <p class="chunk" data-nb-ref-number="116" data-nb-words="64" data-nb-chars="363"><span class="idea" data-nb-ref-number="116" id="idea116" data-nb-words="64" data-nb-chars="363">Co&nbsp;měl neblahý Palo Loveček dělat, když se&nbsp;chtěl k&nbsp;děvčatům do&nbsp;zahrady dostat stůj co&nbsp;stůj? Dal kravatu domovníkovi a&nbsp;domovník ho&nbsp;vpustil do&nbsp;zahrady. Ale jenom na&nbsp;chvilku, na&nbsp;chviličku, jen co&nbsp;se&nbsp;ohřeje v&nbsp;přízni děvčátek, jen co&nbsp;mu&nbsp;zazpívají pozdnějarní píseň, jen co&nbsp;mu&nbsp;zašpitají o&nbsp;bílých skútrech, jen co&nbsp;mu&nbsp;uvijí věneček ze&nbsp;sedmikrás, hned zase bude muset jít.</span></p>
        <p class="chunk" data-nb-ref-number="117" data-nb-words="18" data-nb-chars="104"><span class="idea" data-nb-ref-number="117" id="idea117" data-nb-words="18" data-nb-chars="104">„Kup si&nbsp;novou kravatu a&nbsp;zase někdy přijď. Co&nbsp;nejdřív, abychom tu&nbsp;v&nbsp;Ďífčině bez tebe zbytečně nechřadla…“</span></p>
        <p class="chunk" data-nb-ref-number="118" data-nb-words="16" data-nb-chars="103"><span class="idea" data-nb-ref-number="118" id="idea118" data-nb-words="16" data-nb-chars="103">„Pusťte si&nbsp;občas rádio, někdy tam vyprávím povzbudivé příběhy, vždyť jsem Palo Loveček, mistr z&nbsp;rádia.“</span></p>
        <p class="chunk" data-nb-ref-number="119" data-nb-words="11" data-nb-chars="62"><span class="idea" data-nb-ref-number="119" id="idea119" data-nb-words="11" data-nb-chars="62">„Nekecej, fakt?“ divila se&nbsp;děvčata a&nbsp;mávala mu&nbsp;rukama i&nbsp;šátky.</span></p>
        <p class="chunk" data-nb-ref-number="120" data-nb-words="30" data-nb-chars="187"><span class="idea" data-nb-ref-number="120" id="idea120" data-nb-words="30" data-nb-chars="187">Kecal. Žádný mistr přece není, je&nbsp;čerstvě vyučený tovaryš a&nbsp;zvukaři do&nbsp;rádia nic nevyprávějí, natož povzbudivé příběhy, ani když hlasatel ztratí hlas. Jenže na&nbsp;lovu dívek se&nbsp;hodí ledacos.</span></p>
        <p class="chunk" data-nb-ref-number="121" data-nb-words="68" data-nb-chars="380"><span class="idea" data-nb-ref-number="121" id="idea121" data-nb-words="68" data-nb-chars="380">Nikdo nepřicházel. Pan Šustek stále ještě svíral v&nbsp;ruce dřevěnou palici, nemohl se&nbsp;dočkat narážení sudu s&nbsp;pivem Bernard. Narazil by&nbsp;ho&nbsp;už&nbsp;dávno, bez hostů, jenže to&nbsp;by&nbsp;přišel o&nbsp;moment obdivu, s&nbsp;nímž počítal, že&nbsp;se&nbsp;mu&nbsp;ho&nbsp;dostane, když jednou ranou vrazí pípu do&nbsp;sudu. Nejdřív půjde jenom pěna se&nbsp;sykotem, ale pak, po&nbsp;chvilce odlévání první šnyt. Ten bude jeho. Ten se&nbsp;ani nepočítá.</span></p>
        <p class="chunk" data-nb-ref-number="122" data-nb-words="150" data-nb-chars="887"><span class="idea" data-nb-ref-number="122" id="idea122" data-nb-words="150" data-nb-chars="887">Paní Beránková vyhlížela z&nbsp;okna, jestli už&nbsp;jedou, jenže stále nejeli. Zašla do&nbsp;kuchyně, otevřela troubu a&nbsp;podívala se&nbsp;na&nbsp;řízky naskládané v&nbsp;širokém pekáči, aby nevystydly. Pak se&nbsp;šla znovu podívat z&nbsp;okna do&nbsp;ulice. Zase nic. Ještě mají určitě plno práce… V&nbsp;obývacím pokoji shledala na&nbsp;koberci mauri bílé smítko, holubí peříčko, které sem přilétlo otevřeným oknem. Nejraději by&nbsp;požádala pana Šustka, aby odložil palici, popadl prakr a&nbsp;koberec ještě honem rychle řádně důkladně vyklepal. Jenže mezitím by&nbsp;mohli přijet, a&nbsp;to by&nbsp;byl malér. Obývací pokoj bez koberce, to&nbsp;by&nbsp;byl velký malér, ať&nbsp;tedy raději zůstane nevyklepaný. Je&nbsp;to&nbsp;sice taky malér, ale ne&nbsp;tak hrozitánský. Aspoň vyluxovat by&nbsp;mohla. Jenže pak by&nbsp;neslyšela zvonění a&nbsp;na Šustka není spolehnutí. Oni by&nbsp;stáli přede dveřmi, až&nbsp;by&nbsp;je&nbsp;to&nbsp;přestalo bavit, nasedli by&nbsp;zpátky do&nbsp;mercedesu, a&nbsp;bylo by&nbsp;po&nbsp;oslavě. Za&nbsp;chvíli se&nbsp;začne šeřit.</span></p>
        <p class="chunk" data-nb-ref-number="123" data-nb-words="34" data-nb-chars="213"><span class="idea" data-nb-ref-number="123" id="idea123" data-nb-words="34" data-nb-chars="213">Konečně zvonek u&nbsp;dveří! Paní Beránková se&nbsp;chvatně zbavila zástěry a&nbsp;nasadila si&nbsp;na&nbsp;obličej líbezný úsměv hostitelčin. U&nbsp;dveří stál Palo Loveček, tovaryš zvuku, sám a&nbsp;bez kravaty, s&nbsp;věnečkem sedmikrásovým na&nbsp;hlavě.</span></p>
        <p class="chunk" data-nb-ref-number="124" data-nb-words="34" data-nb-chars="208"><span class="idea" data-nb-ref-number="124" id="idea124" data-nb-words="34" data-nb-chars="208">„Omlouvám se, paní Beránková, za&nbsp;zpoždění. Cestou jsem měl nenadálou příhodu, a&nbsp;teď jsem bez kravaty, za&nbsp;což se&nbsp;také omlouvám. Je&nbsp;to&nbsp;trapné přijít na&nbsp;oslavu narozenin mistra zvuku Dušana Beránka bez kravaty.“</span></p>
        <p class="chunk" data-nb-ref-number="125" data-nb-words="50" data-nb-chars="297"><span class="idea" data-nb-ref-number="125" id="idea125" data-nb-words="50" data-nb-chars="297">„Ale to&nbsp;nic, jen se, Palo, neomlouvejte, ať&nbsp;se&nbsp;nám neuomlouváte, nenadálé příhody se&nbsp;přiházejí a&nbsp;o&nbsp;kravaty se&nbsp;občas přicházívá. Vždyť máte na&nbsp;hlavě tuze pěkný sedmikrásový věneček! Hlavně že&nbsp;jste tady. Pan Šustek se&nbsp;už&nbsp;nemůže dočkat, jak do&nbsp;toho bací dřevěnou palicí. Ale kde jste nechal ostatní?“</span></p>
        <p class="chunk" data-nb-ref-number="126" data-nb-words="15" data-nb-chars="101"><span class="idea" data-nb-ref-number="126" id="idea126" data-nb-words="15" data-nb-chars="101">„Oni tu&nbsp;ještě nejsou? Copak nejeli mercedesem? Ledaže by&nbsp;měli cestou také nějakou nenadálou příhodu…“</span></p>
        <p class="chunk" data-nb-ref-number="127" data-nb-words="75" data-nb-chars="479"><span class="idea" data-nb-ref-number="127" id="idea127" data-nb-words="75" data-nb-chars="479">„To by&nbsp;přece zavolali, ale nezavolali. Vidíte, že&nbsp;mě&nbsp;to&nbsp;nenapadlo dřív,“ plácla se&nbsp;paní Beránková do&nbsp;čela plochou dlaní. „Zavolat!“ Popadla telefon a&nbsp;zavolala. Volala, volala, jenže se&nbsp;nedovolala. Protože z&nbsp;Dušánkova pokoje se&nbsp;ozvalo: „Přijde jaro, přijde, zase bude máj“&nbsp;– signál z&nbsp;Dušánkova odloženého telefonu, ještě mu&nbsp;nedošly baterky. Číslo nikoho jiného do&nbsp;rozhlasu paní Beránková neměla a&nbsp;Dušánek v&nbsp;rozhlase zrovna být nemohl. Jiná čísla do&nbsp;rozhlasu měl však Palo Loveček.</span></p>
        <p class="chunk" data-nb-ref-number="128" data-nb-words="168" data-nb-chars="1064"><span class="idea" data-nb-ref-number="128" id="idea128" data-nb-words="168" data-nb-chars="1064">Zkusil nejdřív redaktora Osvalda Ostrého, jenže ten se&nbsp;choval ke&nbsp;svému mobilnímu přístroji macešsky, i&nbsp;když byl v&nbsp;bdělém stavu; zapomínal ho&nbsp;v&nbsp;kapsách saka pohozeného v&nbsp;předsíni nebo ve&nbsp;skříni na&nbsp;ramínku pečlivě zavěšeného, nebo si&nbsp;ho&nbsp;zapomněl nabít, nebo si&nbsp;ho&nbsp;někde zapomněl, třeba v&nbsp;práci vedle nemilovaného kompjútru, několik už&nbsp;jich poztrácel, několik mu&nbsp;jich ukradli kapesní zloději z&nbsp;východní Evropy cestou v&nbsp;tramvaji. Kromě toho měl nastaveno vyzvánění velmi slabě, aby&nbsp;– když usne&nbsp;– ho&nbsp;nerušilo ve&nbsp;spánku. Marné potom každé volání… Palo zkusil číslo hlasatele Klepety. Jakmile Klepeta uviděl na&nbsp;displeji Lovečkovo jméno, došlo mu, proč ho&nbsp;čiperný zvukař shání, a&nbsp;nechal telefon vyzvánět. Vlezl si&nbsp;do&nbsp;postele a&nbsp;hlavu i&nbsp;s&nbsp;ušima přikryl peřinou. Dělal mrtvého brouka a&nbsp;mrtví brouci telefonní hovory neberou. Na&nbsp;paní režisérku Máju Vožatou neměl Palo číslo, protože paní režisérka žádný přenosný telefon neměla, jenom pevnou linku. A&nbsp;na pevné linky Palo Loveček ze&nbsp;zásady nevolá. Pevná linka je&nbsp;proň čímsi nedůstojným, pro mladého moderního člověka neslušným.</span></p>
        <p class="chunk" data-nb-ref-number="129" data-nb-words="28" data-nb-chars="176"><span class="idea" data-nb-ref-number="129" id="idea129" data-nb-words="28" data-nb-chars="176">„Co teď?“ položila paní Beránková řečnickou otázku. „To už&nbsp;asi nikdo další nepřijde… A&nbsp;chudák Dušánek se&nbsp;tak těšil, kolik bude mít na&nbsp;oslavě třicátých sedmých narozenin hostí…“</span></p>
        <p class="chunk" data-nb-ref-number="130" data-nb-words="75" data-nb-chars="452"><span class="idea" data-nb-ref-number="130" id="idea130" data-nb-words="75" data-nb-chars="452">„Narazíme to&nbsp;pivo!“ řekl pan Šustek a&nbsp;udeřil palicí do&nbsp;pípy. Jediným rozmachem ji&nbsp;tam zarazil a&nbsp;ono se&nbsp;to&nbsp;– ačkoli jsme všichni očekávali katastrofu, pivní gejzír, politý koberec mauri, byt zaplavený pivem Bernardem, pivo prosakující stropem, pivo na&nbsp;schodišti&nbsp;– podařilo. Ani kapka neukápla nazmar. Pan Šustek by&nbsp;mohl být narážečem z&nbsp;profese, protože měl k&nbsp;pivu správný vztah. Škoda jen, že&nbsp;si&nbsp;dal takové tvrdé předsevzetí a&nbsp;může pít pouze lichá piva.</span></p>
        <p class="chunk" data-nb-ref-number="131" data-nb-words="19" data-nb-chars="116"><span class="idea" data-nb-ref-number="131" id="idea131" data-nb-words="19" data-nb-chars="116">„Škoda že&nbsp;vy, takový schopný mladý muž, nerozhodujete o&nbsp;tom, co&nbsp;se&nbsp;má&nbsp;vysílat,“ utrousila paní Beránková nad řízkem.</span></p>
        <p class="chunk" data-nb-ref-number="132" data-nb-words="31" data-nb-chars="181"><span class="idea" data-nb-ref-number="132" id="idea132" data-nb-words="31" data-nb-chars="181">„Oho, co&nbsp;vy&nbsp;víte…“ zatvářil se&nbsp;Palo nad řízkem tajemně, byl tak trochu vejtaha. „Ty řízky, paní Beránková, jsou opravdu výtečné, ty&nbsp;se&nbsp;vám věru povedly. Takové by&nbsp;ani moje maminka…“</span></p>
        <p class="chunk" data-nb-ref-number="133" data-nb-words="15" data-nb-chars="90"><span class="idea" data-nb-ref-number="133" id="idea133" data-nb-words="15" data-nb-chars="90">„Vy mi&nbsp;lichotíte, Palo, maminky přece… Však si&nbsp;vemte ještě řízek, máme jich plnou troubu.“</span></p>
        <p class="chunk" data-nb-ref-number="134" data-nb-words="9" data-nb-chars="52"><span class="idea" data-nb-ref-number="134" id="idea134" data-nb-words="9" data-nb-chars="52">„A&nbsp;ten salát, paní Beránková, lepší než o&nbsp;Vánocích…“</span></p>
        <p class="chunk" data-nb-ref-number="135" data-nb-words="12" data-nb-chars="69"><span class="idea" data-nb-ref-number="135" id="idea135" data-nb-words="12" data-nb-chars="69">„Však si&nbsp;také přidejte, máme ho&nbsp;pro celé rádio. Plný prádelní hrnec!“</span></p>
        <p class="chunk" data-nb-ref-number="136" data-nb-words="37" data-nb-chars="226"><span class="idea" data-nb-ref-number="136" id="idea136" data-nb-words="37" data-nb-chars="226">„Co říkáte tomu pivu?“ zeptal se&nbsp;pan Šustek. Řekl „říkáte“, ačkoli obvykle mladší generaci tyká. Chlapcům i&nbsp;děvčatům. Jemu taky v&nbsp;tom věku tykali, tak co! Jenže teď se&nbsp;chtěl vlichotit kvůli vznešenému poslání do&nbsp;Palovy přízně.</span></p>
        <p class="chunk" data-nb-ref-number="137" data-nb-words="9" data-nb-chars="54"><span class="idea" data-nb-ref-number="137" id="idea137" data-nb-words="9" data-nb-chars="54">„Vynikající! Tak dobré pivo by&nbsp;snad ani moje maminka…“</span></p>
        <p class="chunk" data-nb-ref-number="138" data-nb-words="55" data-nb-chars="317"><span class="idea" data-nb-ref-number="138" id="idea138" data-nb-words="55" data-nb-chars="317">„Že jo!“ zaradoval se&nbsp;pan Šustek. „Takové teče v&nbsp;Lidovém domě každý den. A&nbsp;jak ty&nbsp;na&nbsp;tom v&nbsp;tom rádiu vůbec seš?“ přešel do&nbsp;formy jemu bližší. „Třeba bys v&nbsp;tom rádiu mohl s&nbsp;někým vlivným promluvit a&nbsp;domluvit, aby někdo významný, vysoce postavená osobnost, aby mohla eventuálně promluvit a&nbsp;říct něco velice důležitého.“</span></p>
        <p class="chunk" data-nb-ref-number="139" data-nb-words="71" data-nb-chars="452"><span class="idea" data-nb-ref-number="139" id="idea139" data-nb-words="71" data-nb-chars="452">„Žádný problém. Nejlepší by&nbsp;bylo promluvit rovnou s&nbsp;generálním ředitelem, potkáváme se&nbsp;v&nbsp;kantýně skoro každý den: Servus, Laco, co&nbsp;ty&nbsp;tvoje rybičky, ještě ti&nbsp;nepochcípaly?&nbsp;– Servus, Palo, některé pochcípaly, jiné nepochcípaly. A&nbsp;kdyby i&nbsp;všechny pochcípaly, nakoupím jiných, však na&nbsp;to&nbsp;mám, když jsem ten generál!&nbsp;– Tak se&nbsp;zdravíme, tak si&nbsp;povídáme,“ řekl Palo Loveček, ani se&nbsp;přitom nezapýřil. Jen sedmikrásy ve&nbsp;věnečku na&nbsp;jeho hlavě sklonily hlavičky.</span></p>
        <p class="chunk" data-nb-ref-number="140" data-nb-words="52" data-nb-chars="302"><span class="idea" data-nb-ref-number="140" id="idea140" data-nb-words="52" data-nb-chars="302">Paní Beránková přinášela další teplé řízky z&nbsp;trouby a&nbsp;kladla je&nbsp;na&nbsp;hbitě vyprazdňovaný talíř mladíka, který ještě nepřestal růst, ale vousky už&nbsp;mu&nbsp;vyrašily pod nosem a&nbsp;kolem uší. Řízky polykal bez salátu, ale pivem zaléval, pivo svižně točil pan Šustek a&nbsp;také pilně upíjel. Ale jenom lichá, na&nbsp;to&nbsp;dbal!</span></p>
        <p class="chunk" data-nb-ref-number="141" data-nb-words="97" data-nb-chars="590"><span class="idea" data-nb-ref-number="141" id="idea141" data-nb-words="97" data-nb-chars="590">Tribun Lidu Petr Semlela seděl v&nbsp;bílém superbu vedle klimbajícího řidiče a&nbsp;nespouštěl zrak z&nbsp;okna v&nbsp;obývacím pokoji paní Beránkové. Čekal, až&nbsp;bude zelená, až&nbsp;zamávají šátkem… Poslouchal přitom rádio, pořad „Kolem dokola“ redaktora Osvalda Ostrého, padesát minut informací, názorů a&nbsp;dojmů ze&nbsp;všech koutů. Právě v&nbsp;tomto pořadu by&nbsp;tribun nejraději promluvil, protože to&nbsp;byl pořad nejen ze&nbsp;všech koutů, ale také do&nbsp;všech koutů, a&nbsp;Petr Semlela chtěl být slyšen ve&nbsp;všech koutech. Dneska už&nbsp;to&nbsp;sotva stihne. Nevadí, zítra je&nbsp;den taky. Konečně se&nbsp;v&nbsp;okně objevil zelený šátek a&nbsp;Semlela mohl vyrazit.</span></p>
        <p class="chunk" data-nb-ref-number="142" data-nb-words="84" data-nb-chars="525"><span class="idea" data-nb-ref-number="142" id="idea142" data-nb-words="84" data-nb-chars="525">„To je&nbsp;ale náhoda!“ zašvitořila paní Beránková, aby to&nbsp;bylo slyšet až&nbsp;do&nbsp;obývacího pokoje. „Pan tribun Lidu Petr Semlela! Taková vzácná návštěva. Jen pojďte dál, pane tribune Lidu, zrovna oslavujeme třicáté sedmé narozeniny mého syna Dušánka Beránka, mistra zvuku, v&nbsp;nepřítomnosti. Ten bude mít radost, že&nbsp;jste v&nbsp;nepřítomnosti slavil s&nbsp;námi jeho narozeniny, až&nbsp;mu&nbsp;to&nbsp;napíšu do&nbsp;vězení. Odložte si, máte-li co, a&nbsp;račte dále, řízků máme půl trouby a&nbsp;vlašského salátu tři čtvrtě prádelního hrnce. Štrúdl jsme ještě ani nenačali.“</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./revoluce_012.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>